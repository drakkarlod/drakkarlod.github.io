---
layout: article
title: Úvodník
summary: 'Úvodní slovo'
authors: redakce
tags: úvodník
---

Milé čtenářky, vážení čtenáři,

přichází únor a s ním čas náledí, bahna a vlezlé vlhké zimy. Pokud jste nevyrazili na lyžovačku do Rakous či nepotíte krev ve snaze dohnat poslední zkoušky uplynulého semestru, přijměte pozvání mezi stránky zbrusu nového čísla Drakkaru. V něm se tentokrát věnujeme převážně nečestnostem, lstem, intrikám a jiným nehezkým typům mezilidské interakce.

Do tématu čísla krásně sedne fundovaný článek o jedech, který pro nás připravil Faskal, odborník na slovo vzatý. Jedná se o první díl chystané trilogie, v níž se postupně seznámíme se všemi typy jedů, umělými i přírodními, tradičními i zcela moderními. Text uvádí i příklady slavných vražd a travičů v historii.

Do prostředí lstí a intrik nás zavede i povídka českého propagátora RPG série WoD, Radima Trčálka. Bestiální vraždy děsí obyvatele nejmenovaného českého města na konci 19. století. Indicie směřují k jedné z hraběcích rodin, a policejní vyšetřovatelé se řádně zapotí, než dospějí k nečekanému rozuzlení případu.

V rámci pravidelné deskoherní rubriky přináší Peekay recenzi na na novou deskovku Verona, v níž vlastně jde jen o to, jak oklamat a přechytračit své protivníky. Zcela jinou nabídku pro nás má Baelara: Pokud se chystáte oslavovat úspěšně složené zkoušky, či si chcete jen s přáteli zpestřit všední únorové dny, věnujte prosím pozornost jejímu článku o párty hrách.

Kromě pravidelných recenzí na deskovky se tentokrát díky píli našich čtenářů Petra Hrdličky a Sparkle budete moci začíst do recenzí na pozoruhodné (nejen) literární dílo Level 26 a novou českou hru nakladatelství Mytago Kouzlem a mečem.

V tomto čísle se dočkáte i pokračování Scolexova průvodce po německých hrách na hrdiny, který tentokrát představí nakladatelství Prometheus Games a jeho zajímavou tvorbu.

Únor je nejkratším měsícem v roce, ovšem nic podobného se o únorovém vydání Drakkaru říct nedá. Pro milovníky mrtvol (vyložte si to, jak uznáte za vhodné) jsou připraveny dva odlišné články. Crowen stojí za settingem pro hraní zombie survival horroru v systému World of Darkness. Typy zombií, příklady postav, nové dovednosti, nápady na zápletky – to vše naleznete v tomto hutném a přece čtivém článku. Zcela jiný pohled na smrt a zemřelé přináší ilgirovo tradičně historické pojednání o revenantech v (nejen) severských ságách.

Na závěr ještě upozorňuji, abyste nepřehlédli informace o novém sborníku povídek na motivy různých RPG, který vychází pod patronací nakladatelství Mytago.

Jak sami vidíte, toto číslo je přímo napěchováno články, z nicž si vybere každý. Přeji příjemné počtení.

 

Petr „ilgir“ Chval
