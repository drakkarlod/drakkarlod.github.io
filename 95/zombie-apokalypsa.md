---
layout: article
title: Zombie apokalypsa
authors: Antharon
tags: doplňky a materiály
summary: Tento dokument obsahuje mechaniky pomocou ktorých je možné do hry zaniest prvky zombie apokalypsy. Tieto mechaniky je možné aplikovať na rôzne settingy a prinášajú zaujímavý twist nad bežným hraním a rovnako dobre je možné ich zase vyhodiť.
---

Tieto pravidlá sa dajú použiť v rôznom rozsahu.

- Oneshot o nehode v márnici môže priniesť prvky hororu do bežného detektívneho žánru.

- Ak sa nepodarí nebezpečenstvo zdolať, zombie sa môžu začať vyskytovať aj bežne pri hraní.

- Pravidlá pre zombie sa môžu viazať na lokalitu, na dungeon, alebo aj celý kontinent.

- Zombie apokalypsa môže byť témou kampane a s jej vyvrcholením sa všetko začne vracať do normálu.

- Alebo môže byť aj zakorenená do základu settingu a aktívna vždy a všade.

## Náhodné stretnutia

Na náhodné stretnutia hádž ako obvykle d6. Vo svete nemŕtvych však prichádza špeciálne náhodné stretnutie keď padne dvojka. Hoď znova d6 aby si odhalil rozsah stretnutia. Ak je to možné na zombie postavy narazia náhodne. Ak napríklad postavy odpočívajú a majú nájsť mŕtve telo, postava ho odhalí napríklad medzi sutinami keď pôjde na záchod. Správanie je silno závislé od ich množstva.

1. **Telo** - ľudská mŕtvola v rozklade. Je možné, že iba nie je nakazená, alebo je jej hlava mechanicky poškodená. Pri snahe o preskúmanie sa postava môže na jedničku na d6 postava môže nakaziť. V tom prípade postupuj ako pri bežnej nákaze

2. **Spáč** - podobne ako v predchádzajúcom prípade sa jedná o mŕtvolu v rozklade, no táto zombia je bdelá a čaká. Zobudí sa pri hluku, neopatrnom pohybe, alebo prieskume a zaútočí s prekvapením na blízku postavu.

3. **Osamelý stopár** - zombie sa dostala na stopu skupine. Bude ich neúnavne prenasledovať, ticho a nenápadne a keď sa naskytne príležitosť zaútočí.

4. **Svorka** - malé svorky o počte d6 zombií útočia ako vlci. Priblížia sa k skupine, podľa možnosti z rôznych smerov, vyberú si najslabšieho alebo zraneného člena skupiny a snažia sa ho oddeliť a zahnať do kúta. Nedávajú si taký pozor ako stopári a ani nie sú takí trpezliví. Potichu sa priblížia a skúsia využiť situáciu.

5. **Črieda** - väčšie skupiny zombií o počte 10d6 svojím správaním pripomínajú čriedy bylinožravcov. Potulujú sa krajinou a hľadajú mäso. Potulujú sa v miestach bojov, v osadách a na cestách. Keď zacítia jedlo tak sa ako jeden obrovský dav vrhajú a snažia sa odhryznúť si svoj kus žvanca. Inak sa pomaly presúvajú krajinou a ich pozornosť je pomerne nízka. Vytvárajú množstvo vlastného hluku a zápachu aby sa navzájom vyhodili z pozornosti.

6. **Horda** - hordy sú obrovské kongregácie zombií, ktoré sa pohybujú obvykle v mestách, ale stane sa, že keď minú všetky zdroje kvôli hladu sa začnú presúvať. Zombií je tu bezpočet a vždy ich je dosť aby sa objavili ďalšie. Jedinou možnosťou je schovať sa a utiecť. Samozrejme boj je k tomu tiež jednou cestou, ale neustále sa budú niekde na periférií objavovať noví nepriatelia.

## Nákaza

Postava ktorá bola zranená zombiou riskuje nákazu. Nezá leží na tom, či sa jednalo o drobné kúsnutie alebo hlbokú ranu. Za každé zranenie zombiou alebo potenciálne infikovaným telom si pridaj token infekcie (alebo si zapíš hodnotu). Pri nasledujúcich hodoch si hoď tajne a výsledok povedz iba rozprávačovi.

Po odpočinku si za každý token hoď d6:

- **1: Nákaza!:** Hoď na tabuľku nákazy. Zahoď token. Ak ti padla nákaza viackrát hoď toľkými kockami a vyber
najhoršiu možnosť.

- **2–3 Spiace nebezpečenstvo:** Token si nechaj a vyhodnoť ho znova po ďalšom odpočinku.

- **4–6 Planý poplach:** Zahoď token. A povedz ostatným, že toto zranenie nevykazuje známky nákazy.

Tabuľka nákazy:

1. **Planý poplach:** Postava trpí najbližšiu hodinu horúčkou a všetky hody robí s postihom (alebo nevýhodou). Potom si hoď na záchranný hod proti chorobám (alebo vhodnú alternatívu). Ak uspeješ horúčka ustúpila. Inak pokračuje ďalšiu hodinu a takto opakuj hody aj ďalej.

2. **Dvojitý agent:** Vezmi si späť token infekcie. Rozprávač môže kedykoľvek (a že si určite počká na najnevhodnejšiu príležitosť!) prebrať kontrolu nad postavou až do doby kým sa nezbaví všetkých tokenov infekcie.

3. **Tichá hrozba:** Vezmi si späť token infekcie. Postava sa výrazne potí, má kruhy pod očami, výrazné žily a šedú pokožku. Následky zatiaľ neprinášajú mechanické postihy.

4. **Horúčka:** Postava trpí horúčkami, všetky hody robí s postihom (alebo s nevýhodou). O hodinu hoď záchranný hod proti chorobám (alebo vhodnú alternatívu). Ak uspeješ horúčka sa zníži, inak hoď znova na túto tabuľku.

5. **Bezvedomie:** Postava má horúčku a upadá do bezvedomia. O hodinu hoď záchranný hod proti chodobám. Ak uspeješ, znova hoď na túto tabuľku. V opačnom prípade postava umiera. Ak nie je spálená, každú hodinu hoď d6 (kým to má zmysel). Na 1 povstane ako zombia.

6. **Rýchla smrť:** postava okamžite umiera a rovno sa pretransformuje na zombiu.

## Zombie

V našom prípade vychádzame z klasických zombie apokalyptických filmov a seriálov. Zombie teda nevznikajú následkom nejakej kliatby alebo podobne, ale jedná sa o následok mikrobiálnej nákazy. Obykle sa nákaza šíri slinami alebo krvou, ktoré sa musia dostať do krvi hostiteľa. Obvykle kúsnutím. Mikrób sa potom snaží svojho nositeľa postupne zabiť. Vyvoláva horúčku a letargiu, ktoré človeka postupne zabijú. Keď človek zomrie, choroba začne adaptovať jeho nervový systém a do pár hodín preberie kontrolu.

Keď sa mikrób adaptuje na telo hostiteľa, pomocou mozgového kmeňa a chrbtice ovláda jeho hrubú motoriku. Mikrób
samotný spotrebúva pre svoj život extrémne málo energie, ktorú získava z tela svojho hostiteľa, prevážne z nepotrebných častí mozgu. Tie sa postupne premenia na hustú čiernu tekutinu a potom začne krehnúť aj lebka. Fungovanie hostiteľa samotného je energeticky výrazne náročnejšie a ak chce aby sa pohybovalo potrebuje jesť a mikrób si je toho dobre vedomý. Zároveň sa však snaží telo udržať v stave minimálneho výkonu aby vydržalo aktívne čo najdlhšie.

Pre potreby hry môžeme definovať šesť úrovní aktivity (aby sa dali prípadne generovať hodom na d6). Prebudenie z úrovne na vyššiu trvá asi jedno “kolo”.

1. **Vegetatívny stav:** Telo zombie je prakticky úplne mŕtve, rozklad je spomalený vďaka mikróbu a zombia takto vydrží čakať prakticky neobmedzene dlho. Nejaví žiadne známky života.

2. **Šmatlák:** Zombie sa bezcieľne potuluje alebo postáva a pozerá do diaľky. V tomto prípade sa orientuje najmä podľa pachu a zvuku. Človeka zazrie iba ak prebehne priamo pred jeho očami pár metrov pred ním. V tomto stave dokáže existovať mesiace, možno aj roky, stačí mu zriedkavé jedlo vo forme zdochliny, či zvieraťa.

3. **Chodec:** Zombie kráča z lokácie na lokáciu, alebo niekoho prenasleduje. Má pomerne dobré tempo a reflexy. Pozerá sa okolo seba a vníma svet. Metabolizmus je spomalený, telo sa dokáže čiastočne zohriať, v tomto stave nedokáže vydržať dlhšie ako pár dní až týždňov, no má oveľa lepšiu šancu zadovážiť si potravu.

4. **Lovec:** Zombie má fyzické schopnosti zhruba na úrovni človeka. Plíži sa, schováva sa. Zombie konajú v skupinách a snažia sa jednoduchou stratégiou zahnať ľudí do pasce. Metabolizmus je pomerne aktívny, telo vytvára značné množstvo tepla, zombie potrebujú jesť ako bežní ľudia. V tomto stave sa zombie rozkladá ako bežná mŕtvola a nemôže v ňom dlhodobo zotrvávať.

5. **Bežec:** Zombie má vysokú teplotu, svaly pracujú efektívne, dokáže behať, bojovať, dokáže liezť na prekážky, používať primitívne nástroje (palicu na zhodenie človeka z miesta kam nedočiahne, kameň na rozbitie dverí, dokáže stlačiť kľučku na dverách). Zombie v tomto stave potrebujú veľa energie a vstupujú do neho počas lovu alebo ked majú pred sebou prísľub potravy. Ich telo je v stave horúčky a tá pôsobí deštruktívne na telo i vírus, ktorý prehriatie zabíja.

6. **Skokan:** Zombia je nadľudsky rýchla a silná lezie po náročných povrchoch, má dobrý balans, bráni sa. Zombie si dokážu pomáhať aby sa dostali na nedostupné miesta, dokážu pochopiť zariadenia, stlačiť tlačítko na otváranie dverí, rozviazať reťaz, rozbiť zámok. Táto úroveň aktivity spôsobuje zombií vážne zranenia, poškodenie svalov, praskanie kĺbov a kostí, silná horúčka postupne zabíja vírus a dezinfikuje telo. Po pár kolách sa zombia musí ukľudniť a najesť, inak sama zomrie.

## Tipy a triky

V prípade jednotlivých zombií je dobré ich výskyt spojiť s príbehovým háčikom.

- Je zombie zavesený na reťaziach v strede miestnosti?

- Prečo má v ústach zrolovaný papierik? Je na ňom odkaz z minulosti?

- Leží telo na márach ovešané šperkami?

- Kto by schoval zombiu do truhlice?

- Má na sebe brnenie s helmou alebo má na hlave iba vedro?

- Vyzerá a správa sa ako starý človek? Hojdá sa na hojdacom kresle s paličkou v rukách?

Stopári a svorky neútočia priamo budú skupinu potichu prenasledovať a pripravia sa na vhodnú situáciu.

- Ako GM si pamätaj, že existujú a využi ich až pri najbližšej príležitosti. Zaútoč keď robia prieskum, vyrážajú dvere, ošetrujú zranených, keď im dohára svetlo.

- Útoč z krytu a z krátkych vzdialeností, z rôznych uhlov.

- Obkľúč ich, zaútoč v týle kým sú bojovníci zaujatí inde!

Veľké davy zombií sú hlúpe, ale je prakticky nemožné ich zabiť.

- Je jednoduché sa im vyhnúť, je možné sa okolo nich preplížiť, ak to situácia umožní je možné im ujsť

- Zombie sú trpezlivé. Vedia, že ľudia raz musia vyliezť zo svojho úkrytu. Dobýjať sa dnu budú iba ojedinele.

- Ak je uprostred davu nejaký predmet alebo osoba, je extrémne ťažké ho odtiaľ dostať

- Akýkoľvek hluk alebo chyba spôsobí nárast aktivity u hordy zombií. Aj tí najlepší môžu zomrieť. A možno sa bude musieť niekto obetovať aby ich odlákal.

- Črieda zombií predstavuje pre postavy prekážku na geografickej úrovni. Postavy ju vedia prekročiť, presmerovať alebo obísť, musia však mať plán.

- Horda zombií je tu na to aby skupinu úplne dislokovala. Ak sa horda presunie do ich oblasti, táto oblasť sa stane nedostupnou. Môže sa to stať kdekoľvek a aj bezpečná základňa môže byť v krátkom čase zalieta hordami zombií. Svet je v rozklade a prekážky sa ničia.

Zombie nesledujú žiadnu spoločnú dlhodobú stratégiu.

- V kontrolovanej situácií nie je problém zabiť zombiu pre nikoho. V riskantnej situácií môžu byť zombie problémom aj pre skúsených dobrodruhov

- Útočia aby sa kŕmili, nie aby zabíjali.

- Útočia na ciele, ktoré majú odhalené telo a sú blízko.

- Útočia hromadne. Ak sa to dá, zavalia svoj cieľ, zhodia na zem a roztrhajú na kusy.

- Nemajú žiadny pud sebazáchovy, nepoznajú strach, bránia sa iba ak ich to priblíži k jedlu.

Pasce a prekážky zombie spomalia a zabijú, žiadny múr však nie je príliš vysoký a žiadna diera príliš hlboká. Skôr či neskôr prekročia každú prekážku. Postavy musia cítiť tlak. Žiadny odpočinok, žiadne útočisko!

<p></p>
  
Zombie sa môžu začať objavovať v iných formách

- Začala choroba napádať zvieratá?

- Začali nakazení ľudia pred smrťou mutovať?

- Objavujú sa sentientní vládci mŕtvych, ktorí medzi sebou vedú teritoriálne vojny?

Ako na zombie vplýva počasie?

- Hibernujú v zime?

- Prehrievajú sa v lete?

- Vyhýbajú sa slnku?

- Bráni dážď ich zmyslom?
