---
layout: article
title: 'Fantasy Gamebook Engine'
authors: Zrzavec
tags: 'RPG projekt, gamebooky, internet, zajímavé odkazy'
---

Gamebooky – knihy, které lze hrát. Že víte o co jde? 

[Fantasy Gamebook Engine](http://crypta.mysteria.cz/new/main.php?rubrika=downloady&amp;id=1)

Nepředpokládám, že by tento článek četl někdo, kdo o tomto tématu nic neví. Pokud však ano, musím nejprve vysvětlit termín gamebook.

V podstatě se jedná o hru. Ta může být různá a obsahovat mnoho různých prvků – od těch dobrodružných, až po ty silně RP. Kniha je psána normálně, ale vždy po určité části má čtenář možnost rozhodnout, co udělá hlavní postava, za kterou hraje. Svými rozhodnutími ovlivňuje celou hru a samozřejmě osud postavy. Gamebook má někdy jeden konec, někdy více konců. Alespoň těch úspěšných – zemřít se dá mnohde. O tom je gamebook, alespoň ve zkratce.

V dnešní době jsou gamebooky, alespoň z mého osobního pohledu, zatlačovány do pozadí počítačovými hrami. Grafika, obrovský svět se spoustou možností a mnoho dalšího umožňuje hráčům velmi silný prožitek. My, kteří počítačové hry nehrajeme tak často, však toto neoceníme. A pokud jsou mezi námi i ti, kteří rádi čtou, potřebujeme něco jiného. Času je málo, ale zahrát si kvalitní gamebook vždy potěší. A teď se vás zeptám – co když si můžete gamebook zahrát na počítači? Co když si můžete zahrát gamebook tak, že bude vypadat jako vaše oblíbené RPG s přáteli?

Že to je nepravděpodobné? Kniha přeci nemůže nahradit posezení se skupinou přátel, říkáte si. A v tom máte nejspíše pravdu. Nicméně, nehledejte jen profesionální gamebooky v tištěné formě. Je zde jeden program, jehož autorem je Jan Jirkovský, a tento program vám umožní zahrát si gamebook vytvořený někým jiným nebo si vytvořit vlastní gamebook. Ano, je to tak a není to ani příliš složité. Já osobně jsem to tedy ještě nezkoušel, ale chystám se ze svého herního světa nějaký gamebook vytvořit.

Vše funguje na bázi jednoduchého programovacího jazyka – tak, aby i člověk programováním nedotčený mohl uskutečnit svůj sen a napsat si vlastní dílo. K dispozici máte velkou spoustu možností – naprogramovat boje, přidělovat zkušenosti, přidat vizuální efekty i grafiku. Díky tomu je program, který se jmenuje Fantasy GameBook Engine (FGBE) velmi ambiciozním projektem (a proto dostal místo v tomto čísle a v dalších se na něj podíváme také).

Tento první článek je takovým úvodem k tomuto programu, neboť i já mám v plánu se v co nejbližší době s FBGE seznámit a zkusit udělat nějaké zajímavé hry ze svého světa. Pokud je pravda vše to, co je slibováno na oficiálních stránkách (jejich adresu naleznete na konci tohoto článku). Máme se na co těšit.

Co všechno nám autor programu šiřitelného zdarma slibuje? Tak třeba velmi jednoduchou práci s programem, možnost vkládání písniček, obrázků a svých vlastních dalších nápadů. Výhodou je i aktivní komunita okolo tohoto programu již vytvořená a spousta dokumentace a ukázkových her.

Těm, kteří mají rádi gamebooky či zajímavé RPG a jsou již unaveni z počítačových her, bych doporučil zahrát si nějakou z her na stránkách FGBE. Není jich málo a my sami si v příštích dílech některé představíme. Příkladem takové hry by mohl být například Čarodějný soumrak – tato hra již není ani tak gamebookem, jako spíše samostatně žijícím světem, do kterého přichází postava a hra začíná. Není tohle snem každého hráče RPG, který nemá s kým hrát?
