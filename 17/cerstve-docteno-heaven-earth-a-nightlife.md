---
layout: article
title: 'Čerstvě dočteno: Heaven & Earth a Nightlife'
authors: Petr „Pieta“ Jonák
tags: 'čerstvě dočteno, Heaven & Earth, Nightlife'
published: true
summary: >-
  Dračí Doupě Plus už je tu s námi pět let. Téměř každý, kdo se s ním setkal, si
  ho nějak ohodnotil a zaškatulkoval. Dobrá hra s mnoha taktickými možnostmi,
  nebo přesložitělá a nefungující slátanina? Hra nabízející stylové prostředí
  vhodné do většiny fantasy settingů, nebo nepoužitelný výplod potácející se ve
  schizofrenii mezi kompletním settingem a flexibilními pravidly? Pojďme se na
  Dračí Doupě Plus podívat očima člověka, který je hrál od jeho vydání a kromě
  něho zná mnoho jiných RPG rozličných rozsahů a zaměření.
---
## Heaven & Earth
Není úplně jednoduché psát o hře, která staví na tom, že je jedním velkým tajem­stvím. Hrozně rád bych se rozepsal trochu víc o nápadech, které autoři měli, ale pak si vždycky řeknu – co kdyby to přece jen někdo chtěl hrát? Musím se tím pádem spokojit s popisem čistě vnějškovým, ale řeknu vám – to pokušení je velké.

[Heaven & Earth](https://rpgforum.cz/anotace/heaven-earth-3e) je hra velmi přes­ně zeměpisně umístěná, konkrétně do městečka Potter‘s Lake a jeho blízkého okolí, kdesi ve Státech. Potter‘s Lake je město, ve kterém byste žít nechtěli, a vlastně by tam nechtěl žít nikdo, a přesto je to docela prosperující město o dvaceti tisících obyvatel. A to je pouze jedna ze záhad, které tohle jen zdánlivě nenápad­né místo obklopují. Ne že by se tu dělo něco vyloženě nevysvětlitelného – jen je tu víc lidí, kteří jsou nějakým způsobem divní, a víc míst, o kterých se vyprávějí neuvěřitelné historky. A statistiky ne­zvěstných jsou na několikanásobku prů­měru. Do tohoto města právě přijíždějí vaše postavy a dříve nebo později se v místních záhadách ocitnou až po krk.

![Heaven & Earth,  Third Edition; A game of surrealism, horror  and absurdity; vydalo nakladateltví Abstract Nova  Entertainment, 2004]({{site.baseurl}}/{{site.baseurl}}/17/heaven & earth.jpg)
Maloměstské prostředí téhle hry je nezvyklé, a tak je dobře, že je město velmi pěkně popsáno, a to se zvláštním důrazem na místa tajemná, s divnou minulostí, opředená pověstmi. V takhle malém městě se také budete často po­tkávat s víceméně každým, kdo je nějak zajímavý, a tak vám autoři připravili celou galerii místních postav a postaviček. Po­pisy prostředí mě vyloženě uchvátily, mají totiž takový plíživý zvyk nabírat na podiv­nosti. Je-li o jedné postavě řeč vícekrát, zásadně se při každé další zmínce dozvíte nějaké další (a podivnější) detaily. Dokon­ce i kniha samotná má takový charakter – protože na ilustracích jsou většinou míst­ní (pojmenované) postavy, stane se, že i obrázek, který napoprvé působil dojmem čistě atmosférické ilustrace, dostane do­cela jiný význam, když si uvědomíte, kdo na něm ve skutečnosti je… Tohle postup­né budování autoři rozvíjejí do té míry, že při popisu jedné z postav věnují dva odstavce jejím zvláštnostem a zálibám a teprve ve třetím se dostanou (spolu s rostoucím podezřením čtenáře) k tomu, že je dotyčný už pětadvacet let mrtvý.

Po části, která klade mnoho otá­zek, následuje čistě vypravěčská část, která obsahuje mnoho odpovědí. Teo­reticky dokonce všechny odpovědi, pro­tože oproti běžnému zvyku autoři hrají s velmi otevřenými kartami a nenechávají si nic do dalších knih; na rovinu vysvět­lují, co se to tu děje a proč. Neříkám, že nezůstane nic, co by bylo nejasné, ale vypravěč bude vědět, co se v Pot­ter‘s Lake děje, proč, komu o co jde, a dokonce i proč tam doopravdy dorazily hráčské postavy. A tahle vysvětlení jsou velmi zajímavá.

Když jsem knihu otevřel, téměř okamžitě jsem narazil na staré dobré _„There are more things in heaven and earth…  than are dreamt of in your philosophy“,*_ což je tak ohrané a nad­užívané, že jsem vám to ani nechtěl ří­kat, a dokonce jsem si vypůjčil do nad­pisu druhý podtitul hry, abyste tuhle 
recenzi vůbec četli. Ale jak mi to heslo přišlo ze začátku trapné, musel jsem na­konec uznat, že autoři mají pravdu, pro­tože jejich kosmologie je skutečně hodně zvláštní a nečekaná. Detaily samozřejmě neprozradím, ale mám tušení, že vize té­hle hry by se nelíbila ani zažraným křes­ťanům, ani zažraným antikřesťanům.

*Je více věcí na nebi a zemi, než se celé vaší filozofii sní. (doslovný překlad já, protože obvyklý český překlad je vý­znamově posunutý)

Co se systému týče, je poměrně nekomplikovaný a poměrně klasicky po­ložený – hod kostkou plus vlastnost plus dovednost proti obtížnosti. Ve hře se používají všechny kostky od k4 do k20 a velikost kostky je určená obtížností úko­lu, tedy na průměrný úkol se hází k12, na téměř nemožný k4.

Předpokládá se, že hráči budou hrát obyčejné lidi, reportéry a požárníky a matky v domácnosti – ovšem narozdíl od jiných her (například od White Wolf) tu je na to systém opravdu dělaný. Mís­to klasického seznamu dovedností si tu hráč vybere povolání a to, jak dobrý v něm je, a pak tuhle hodnotu používá pro všechno, co by logicky někdo v ta­kovém povolání uměl. Povolání jsou sa­mozřejmě rozdílně bodově hodnocená, 
podle toho, jak užitečné dovednosti po­krývá, ale i jak dobře je placené, jaký dává člověku status a jaké kontakty a možnosti, takže policista je někde úplně jinde než knihovník. Jsou tu i možnosti započítat bývalá povolání, koníčky atd., takže i knihovník se může, co já vím, vě­novat běhu a tudíž být ve formě víc, než by se u knihovníka čekalo.

V části věnované vedení hry auto­rům trochu dochází dech. Hned v úvodu říkají, že hra není určena začátečníkům, a zcela vynechávají klasická vysvětlení, jako třeba co je RPG nebo jaká je role vypravěče; proč tedy předpokládají, že bych ještě jednou potřeboval vysvětlit, jak se ve hře dělá flashback nebo ved­lejší zápletka? Přesto není ani tahle část docela marná a má kupu rad specificky pro hraní Heaven & Earth.

Celkový dojem: Velmi zajímavé prostředí, a to nejen kvůli věcem, kte­ré nemůžu prozradit, ale i díky lokální­mu, maloměstskému charakteru, jaký ve hrách není úplně obvyklý; kupa zají­mavých a docela inspirativních postav a míst; jednoduchý a poměrně funkční systém; asi jediné, čeho bych se bál, je, že hra je příliš zaměřená na odhalování záhad a ne dost na to, aby postavy něco dělaly, něco měnily. 

![Nightlife: The Role-Playing Game Of Urban Horror; napsal Bradley K. McDevitt a spol.; vydalo nakladatelství Stellar Games, 1990]({{site.baseurl}}/17/nightlife.jpg)

## Nightlife
[Nightlife](https://rpgforum.cz/anotace/nightlife) je hra zajímavá mimo jiné i z historického hlediska, proto začnu od její historie. Nightlife je hra, v níž hra­jete za prokleté, za děti noci, za strachy a přízraky, které žijí napůl mezi obyčej­nými lidmi a napůl ve svém vlastním, skrytém světě. Jejich prokletí je navždy vyčleňuje z lidské společnosti, dělá je silnějšími, lepšími, posouvá je na vyšší stupínek potravního řetězce; ale vzdát se lidskosti úplně pro ně znamená pro­kletí propadnout úplně, stát se jen ne­myslícím monstrem. A tahle hra, prosím, vyšla dříve než [první edice Vampire: The Masquerade](https://rpgforum.cz/anotace/vampire-masquerade).

Srovnání s VtM se člověk při nej­lepší vůli neubrání. Obě hry jsou si to­tiž strašně podobné a strašně vzdálené. Stejné mají například to, že hrdinové jsou prokletí, že jsou monstry, která se sice mohou snažit chovat dobře, ale když k přežití potřebujete pravidelně pít lid­skou krev/vysávat životní sílu/krást mládí/způsobovat bolest, prostě vidíte věci trochu jinak; že jednou z důležitých vlastností postav je humanita; že se vše odehrává „v našem světě, ale s temnější­mi stíny“; liší se proti tomu třeba tím, že místo upírů je tu k dispozici sedm stan­dardních hráčských a desítky nehráč­ských ras; že předpokládaným prostře­dím pro hru je New York (tehdy) blízké budoucnosti; a že přes všechny zmín­ky o Gothic Punku v knihách WW má Nightlife asi třicetkrát punkovější atmosféru.

Jak už jsem zmínil, k dispozici je tu sedm ras (pokud nepočítám rady, jak vy­tvořit další rasu z NPC ras nebo z ničeho), živí, mrtví, takoví, co nikdy živí nebyli, a takoví, co pořád ještě živí nejsou. Jsou to upíři, vlkodlaci, duchové, wights (in­teligentní zombi-ghůlo-mumie), démo­ni, oživení (golemové, frankensteinova monstra, oživlé sochy, homunkulové) a inuiti (v našem světě eskymáci, v Night­life ovšem indiánští přírodní duchové). Jejich pojetí je výrazně tradičnější, upíři mají problémy nejen s dřevěnými kůly a sluncem, ale i s posvátnými symboly, ohněm, česnekem a tekoucí vodou; vl­kodlaci mají doslova hlad po lovu a způ­sobování bolesti; démoni nevstoupí na posvátnou půdu a čaroděj se znalostí správných rituálů jim může dát příkaz, který nedovednou odmítnout. I schop­nosti odpovídají; upíři se mohou měnit na mlhu, krysu, vlka nebo netopýra; du­chové jsou neviditelní a nehmotní, náš svět ovlivňují jen složitě, ale zato jsou mistry bezdůvodné hrůzy; wighti rozumí smrti natolik, že i s mrtvými si promluví, případně je využijí na manuální práce. Mimo klasické rasy stojí inuiti, kteří mají řadu magičtějších schopností (léčí nebo způsobují nemoci a šílenství, dokáží se zneviditelnit), a oživení, kteří vzbuzují v lidech instinktivní odpor, ale zároveň dokáží brutálně manipulovat lidským tělem i myslí. Ostatně oživení mi díky kombinaci nevýhod, schopností a typic­kému pohledu na lidi přišli jako vyloženě nejhororovější.

Docela zajímavé je uspořádá­ní mezi jednotlivými rasami. Všech­ny totiž do značné míry existují jako 
predátoři/parazité lidí, řada jich je na lidech existenčně závislých, a i ti, kteří nejsou, si prostě občas rádi pochutnají a to je odlišuje od lidí a spojuje navzájem. Dokonce i jejich schopnosti se vyvinuly jako přizpůsobení jejich charakteru lov­ců lidí, takže na lidi fungují dobře, ale mezi nimi navzájem jsou značně nespo­lehlivé. Proto mají tendenci se sdružo­vat napříč rasami, spíše podle ideových linií důležitých otázek současnosti, což je hlavně: „Chceme s lidmi spíš vycházet, nebo je nahnat do velkochovů? A chce­me je tam nahnat brzo a násilím, nebo radši nejdřív pokoutně rozvrátit civiliza­ci, aby neměli šanci se spojit a zadupat nás do země?“ Samozřejmě existují i různá menší a okrajová sdružení, třeba monstrácké a smíšené gangy, případně fanoušci různých hudebních sdružení.

Hudba je totiž velmi důležitá a pro­líná se celou hrou. Většina představe­ných postav se nějakým způsobem motá kolem hudby, atmosférické citáty ve hře jsou zásadně z písňových textů, dokonce i průvodce New Yorkem se nejvíc věnuje klubům a barům. Z knížky je hrozně moc cítit, že takhle to autoři opravdu vidí, že tu nejde jen o nějaká temná a prokletá monstra, ale že to jsou zároveň temné a vzdálené, lákavé a nedostupné hvězdy punku/rocku/metalu… S odstupem to působí místy až směšně, ale zároveň je to krásné, ta síla přesvědčení, že hud­ba sama o sobě má moc, že mění svět nebo aspoň odhalu­je jeho pravou podo­bu. Právě v tomhle mi hra přišla nejvíc z jiné doby nebo mož­ná jiného světa. Jak už jsem psal, hudba je ve hře opravdu všude: V dovednos­tech, v seznamech vybavení, v pravi­dlech (první pravidlo v části „boj za nezvyklých okolností“ řeší vliv zrcátkových discokoulí a strobosko­pických světel na pravděpodobnost zá­sahu v boji) a v postavách samotných – čeká se, že si nevyberete civilní jmé­no, ale pseudonym, a vzorové postavy všechny mají „umělecká“ jména - Gol­gotha, Samantha X, Shagman Doctor D, C. Spot Runn. Ten poslední, pokud byste nevěděli, je vlkodlak, a převeden do na­šeho kulturního prostředí by se jmeno­val nějak jako Míla M.L. Maso.

Kromě hudby tu ještě, jak už jsem zmínil, dost výrazně vyčnívá atmosféra nezříze­ného punku. Oblečte si na sebe, co chcete, vypadejte v tom zatraceně dobře, a jestli přitom někoho pohor­šíte, tím líp. Kašlete na au­tority, buďte sví a vyřvěte to do světa přes ty největší repráky, jaký seženete.

Kromě punku tu je ale ještě splatterpunk – život je krátkej, smrt je laciná, ošklivá a bolí. Asi nejlíp to půjde poznat z příkladu: Začínající postava vlkodlaka, na kterou někdo vytáhne revolver se stříbrnými kulkami, jednu ránu nejspíš vydrží, na druhou zemře. Prostě zemře, se vším všudy – žádný tep, žádný dech, mozek na zdi a všechny obvyklé serepe­tičky. Probere se při následujícím západu slunce, s trochou štěstí v márnici. Probe­re se, i pokud mu useknete hlavu nebo ho proženete mlýnkem na maso. Každá postava totiž má, podle svých vlastnos­tí, právo na řadu smrtí, obvykle několik desítek – a hra dává dost jasně najevo, že postavy umírat budou a že je to v pořádku. Tímhle mi hra přijde naprosto unikátní, protože věřím, že tady bych si opravdu dokázal svým způsobem (notně zvráceným, samozřejmě) užít i to, jak mi moji postavu totálně rozmašírovali, když vím, že tahle smrt ještě zdaleka není po­slední. A samozřejmě existují i způsoby, jak se té které rasy zbavit definitivně, a obludy natolik obludné, že dokáží natr­valo zabít i nesmrtelné.

Už jsem zmínil, že i tady se po­tkáte s vlastností jménem Humanita. Potkáte se dokonce dvakrát, protože každá postava má humanitu aktuální a humanitu maximální. Narozdíl od Vam­pire, kde humanita je čistě měřítkem sva­tosti postavy a hýbe se výhradně podle jejích skutků, tady je humanita kromě toho i lidskostí stojící proti upírskosti, vlkodlakovosti, atd. Proto například kaž­dé použití schopnosti humanitu snižuje – pokud se změníte v napůl člověka, na­půl vlka, pokud silou myšlenek někomu přivodíte infarkt nebo vyléčíte rakovinu, pokud se zeptáte mrtvoly a ona vám od­poví, děláte něco naprosto zásadně ne-lidského. Na druhou stranu, cena obvyk­le není tak vysoká, abyste si to nemohli dovolit… Ale malé dilema tam přece je­nom je – „dokážu to sám, nebo musím sahat po zvláštních schopnostech?“ Ono totiž získávat humanitu samo o sobě má své výhody – kdo se tolik nespoléhá na své zvláštní talenty, učí se o to lépe oby­čejné, „lidské“ dovednosti.

Samotné schopnosti se potom na­kupují z maximální humanity, víceméně se stejným zdůvodněním; a asi nejvíc mi bylo líto, že schopnosti se kupují a zlep­šují zásadně jen mezi dobrodružstvími, protože moci si je pořídit kdykoliv by mohlo vést k ještě mnohem zajímavěj­ším momentům a dilematům – jdou po mně tři chlápci s brokovnicemi, zvládnu to ještě nebo bych radši chtěl mít ne­průstřelnou kůži? Obě humanity se dají i zvedat, ale obzvlášť u té maximální to není nic snadného, a vysoká maximální humanita je také v mnoha směrech vý­hodná – například taková postava bývá méně citlivá na slunce, stříbro a jiné ne­stvůrám nepříjemné věci, a také vypadá méně „monstrózně“.

Co se systému týče, čím méně toho o něm řekneme, tím lépe. Je to dost strašlivá záležitost, která už v deva­desátém roce musela být silně zastaralá. Vlastnosti se určují náhodným hodem a nedají se dále zlepšovat, takže se snad­no stane, že postava ze supersilné rasy je stejně silná jako postava, která měla prostě štěstí na kostkách. Pravidla jsou zamotaná, plná dělení pěti a podobných operací a to je asi tak všechno, co bych k nim chtěl říct.

Celkový dojem: Hodně zajímavá hra s atmosférou, která je naprosto uni­kátní, se spoustou zajímavých myšlenek, které bych i dnes, kdybych takovou hru chtěl napsat, rád ukradl, a se systémem, ve kterém by nikdo z nás nechtěl hrát.

### Perličky
- Cesta nízké humanity není silnější,je jen rychlejší, jednodušší, lákavěj­ší. Yoda by měl radost.
- Všechno je lepší, když se to napíše s „y“ místo „i“ nebo s „e“ na konci. Vampyre, wyght, trolle, goblynne, ye olde syx-syded dyce. Vymyslel jsem si jen to poslední, zbytek tam opravdu je.
- Žádný z nesmrtelných není vidět na fotografiích, ale existuje zvlášt­ní schopnost, která tento problém řeší. Když už myslíte, že vás žádná hra nemůže překvapit tím, jaké si vybrala označení pro vypravěče, při­jde Nightlife a jeho „City Planner“.


