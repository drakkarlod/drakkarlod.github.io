---
layout: article
title: Úvodník
summary: 'Úvodní slovo'
authors: redakce
tags: úvodník
---

Vážení čtenáři, milé čtenářky,

věříme, že nepatříte k lidem, kteří tráví prosinec ve stresu z nadcházejících vánočních svátků. Proto doufáme, že vám nové číslo Drakkaru přispěje ke klidně a pohodově prožité adventní době. Prosincové vydání je obdařeno možná trochu záhadným podtitulem „Skryté světy“. Co tedy můžete od tématu čísla očekávat?

Astrální sféry, myšlenkové světy, Férie, nebo třeba Matrix. To vše mohou být světy, které máme na mysli. Snad každý hráč RPG se s něčím takovým ve hře setkal. A nejspíš každý se také potýkal s problémy, které používání paralelních realit ve hře přináší. Tyto problémy se ve svém obsáhlém článku <em>Záludnosti skrytých svetov</em> pokusí shrnout Peter Kopáč. A rovnou vám také nabídne několik návodů, jak z nich ven.

<!--more-->

S tématem skrytého světa rovněž operuje dnes již legendární RPG Svět temnoty. Radim Trčálek vám v článku <em>Obyčejně neobyčejní lidé</em> přinese svůj pohled na hraní rasy, která je mezi všemi těmi vlkodlaky, démony a upíry, které Svět temnoty nabízí, často opomíjená – smrtelných lidí.

Tajemno a magii, která se proplétá s historickou realitou, úspěšně užívá též novinka české RPG scény – Příběhy Impéria. Tento knižní počin zaujal mimo jiné dokonalou syntézou grafiky a textu, v níž je atmosféra příběhů z viktoriánské Anglie a jejích kolonií podtržena množstvím stylových ilustrací. Právě o vzniku těchto ilustrací pojednává článek autorů, v němž nám umožní nahlédnout do své grafické dílny.

Settingem hry Over the Edge nás provede Pavel Kechajov, a bude věru na co se dívat. Nápaditější a šílenější prostředí pro hru aby člověk pohledal… Tím ovšem výčet náplně tohoto čísla Drakkaru zdaleka nekončí; opět se setkáte s pravidelnými rubrikami <em>Zahrajte sa s nami</em> a <em>Čerstvě dočteno</em>, dozvíte se něco o zajímavých projektech věnujících se online RPG, budete mít možnost ponořit se do rozboru Dračího Doupěte Plus, který ideově navazuje na recenzi Dračího Doupěte z minulého čísla, jež vyvolala velký ohlas, nebo spolu s autorem článku <em>Mezi RPG a deskovkou</em> pouvažovat nad tím, co spojuje a odlišuje tyto dva zájmové obory.

Jak vidíte, toto předvánoční číslo je opravdu nabité zajímavými články. Je to zásluhou těch, kteří reagovali na naše výzvy a odhodlali se podělit se s vámi o své poznatky a zkušenosti. Co brání tomu, aby mezi nimi byl příště i kdokoli z vás? Vše potřebné se dozvíte v sekci Drakkaru na www.rpgforum.cz.

Nezbývá, než vám popřát příjemné chvíle strávené mezi stránkami Drakkaru a u příštího čísla, či jeho přípravy, nashledanou!

* * *

Za redakci Drakkaru

<em>Petr „ilgir“ Chval</em>
