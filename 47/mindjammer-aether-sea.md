---
layout: article
title: 'Čerstvě dočteno: Mindjammer a Aether Sea'
authors: Skenderax
tags: 'Mindjammer, Aether Sea, recenze, čerstvě dočteno'
---

Krátke recenzie dvoch stolných RPG.

Mindjammer
==========

<div class="sidebar">
<h1>Mindjammer</h1>
<p>Sarah Newton, 2014</p>

<ul>
<li><a href="http://mindjammerpress.com/mindjammer/
">stránka hry</a></li>
<li><a href="ttp://rpg.drivethrustuff.com/product/126093/Mindjammer--The-Roleplaying-Game--FREE-PREVIEW">bezplatná ukážka</a></li>
<li><a href="ttp://rpg.drivethrustuff.com/product/126093/Mindjammer--The-Roleplaying-Game--FREE-PREVIEW">recenzia od Game Geeks na Youtube</a> </li>
</ul>

</div>

Pod názvom *Mindjammer* nájdete nielen pravidlá 
sci-fi RPG, ale aj samostatnú novelu od Sarah 
Newton. A k jej menu sa nevzťahuje len literárna 
tvorba, ale aj autorstvo vynikajúcich fantasy 
RPG pravidiel FATE *Legends Of Anglerre*.

Najprv som sa pustil do knihy. Nie je to 
síce najlepšia sci-fi, ktorú som kedy čítal, ale je 
dostatočne dobrá na to, aby dokázala vtiahnuť 
do herného prostredia a vybudovať základ, na 
ktorom sa ľahko uchytia pravidlá.

Po prečítaní knihy som otvoril pravidlá. Sú 
postavené na Fate Core a tak tí, ktorý sú v nich 
zbehlí preletia prvých sto strán rýchlosťou svetla. 
Odporučil by som sa však pozastaviť nad rasami 
a povolaniami, ktorým je venovaná jedna 
kapitola. Je tam tiež návod, ako si vytvoriť vlastnú 
rasu.

Okrem aspektov, vedomostí a trikov, získavajú 
postava i tzv. *extras*. Tie môžu byť psychické, 
rasové, v závislosti od techu alebo kultúry. 
Extras je niečo, čo postava dokáže i napriek 
tomu, že by bolo za iných okolností pre ňu nemožné. 
Nie je to však zadarmo: platí sa za ne 
určitým množstvom trikov, vedomostí, alebo aj 
kombináciou trikov a aspektov. V texte hry som 
napočítal 52 príkladov extras, a ako zarytého 
fanúšika Call Of Cthulhu som nedokázal odolať 
Chápadlám (Tentacles). 

> „Stoja jeden aspekt a jeden trik. Môžu byť 
mechanické alebo prirodzené. Ich výhoda 
sa prejavuje hlavne v boji nablízko a nevýhoda 
v tom, že sú ľahko viditeľné.“

Autorka sa veľmi pekne vyhrala s poslednou kapitolou 
určenou pre hráčov – s Technológiami, 
ktoré indexovala od 0 po 11+. Na prvý pohľad 
to vyzeralo trochu kostrbato, ale potom som 
otočil stránku a našiel som takmer 300 príkladov 
technológii od zbraní, brnení, vylepšení a 
zlepšení, až po Mindjammer a obchodnú loď. 
Všetko toto je hráčom k dispozícii po dohode 
s Rozprávačom.

Extras i technológia sú určite jedna z veci, 
s ktorými sa dá pekne pohrať pri tvorbe i hraní 
postavy. Myslím, že ak by bolo možné venovať 
úvodné sedenia len tvorbe postáv, bola by to 
určite zábava pre všetkých zúčastnených (vrátane 
Rozprávača).

Hráčom je teda venovaných niečo vyše 
160 strán. A ako som spomínal, od Fate Core sa 
pravidlá líšia len veľmi málo. Trochu ich upravujú 
na hranie sci-fi, a trochu ich rozširujú o Extras 
a Technológie.

Zvyšná časť knihy je venovaná prevažne 
Rozprávačovi. Je to 340 strán, na ktorých je obsiahnuté 
ak nie všetko, tak aspoň veľmi veľa z 
toho, čo by GM pri hraní sci-fi mohol potrebovať.

Ihneď prvá kapitola po pokece ako viesť 
hru, sa venuje Mindscape (nie mindspace!). 
Mindscape je kolektívny komunikačný kanál a 
každý je vybavený implantátom na jeho používanie. 
Takmer každý. Je to neobmedzené úložisko 
dát, externá pamäť i virtuálna sieť. Dajú sa 
v nej hľadať informácie, útočiť na ľudí i stroje. 
Je to virtuálny svet, ktorý má jednu zvláštnu 
nevýhodu. Informácie sa v ňom pohybujú maximálne 
rýchlosťou svetla. Ak vesmírna loď cestuje 
z lokality do lokality rýchlejšie ako svetlo, 
tak nastáva nesynchrónny stav. Tento jav odstraňujú 
špeciálne lode – Mindjammers – ktoré 
neustále cestujú medzi svetmi a synchronizujú 
stav Mindscapu. Takto podaný virtuálny svet mi 
trochu svojim settingom pripomína Matrix zo 
Shadowrunu. To dáva príležitosti na hackovanie, 
boj s virtuálnymi sentinelmi, falšovanie dát, 
získavanie zabezpečených údajov a podobne.

Svoje nesporné miesto v sci-fi majú vesmírne 
lode i pozemné stroje. Niekoľko kapitol 
sa venuje ich vytvoreniu podľa predstáv hráčov 
alebo GM – aspekty, triky, výzbroj, rýchlosť, 
priestor, cestovanie v N-priestore, 2-priestore 
i 3-priestore (zoradené podľa rýchlosti). Pravidlá 
tiež obsahujú niečo menej ako 70 pekne 
rozpísaných príkladov i s obrázkami a mapami 
lodí i pozemných strojov ako roboti a tanky, 
ak by tvorba lodí bola mimo hráčske záujmy. 
Samozrejmosťou je i popis súboja medzi nimi. 
Takto má družina nielen možnosť sa previesť 
medzi planétami, ale i zažiť skutočný súboj lodí, 
zahrať si obchodné kampane, či špionážne alebo 
pirátske misie, a to podľa dizajnu lode. Prekvapením sú ukážky v príkladoch: nájdete tam 
bunker, vzdušné mesto a podobne.

Ďalšiu krásnu kapitolu tvoria organizácie. 
Ich tvorba, ich manévre, konflikty i súboje. 
Organizácie získavajú podľa svojej veľkosti istý 
počet bodov schopností (skill points), ktoré si 
potom rozdelia medzi vedomosti (19 na výber), 
triky (každá vedomosť má aspoň 1–2 triky) a samozrejme 
extras, ktorých som napočítal 21. 
Hranie na organizácie, či už sú hrdinovia ich 
členmi, alebo sa len dostali s nejakou do sporu, 
môže výrazne skrášliť príbeh, dodať mu náboj 
i atmosféru. A aby som nezabudol, organizácie 
majú vzhľadom na veľkosť i svoje armády.

Čo by to bolo za medzihviezdne dobrodružstvo, 
keby v ňom chýbali slnečné sústavy, 
exotické tvory, rasy a rôznorodosti dobrodružstiev. 
RPG Mindjammer sa venuje i tomuto a 
poskytuje Rozprávačovi veľké množstvo pomocných 
tabuliek a príkladov. Rovnako tak radí 
i v tom, ako zahrať rôzne žánre od obchodných 
až po napríklad cyberpunk.

Poslednou vecou v pravidlách, o ktorých 
sa len okrajovo zmienim, je Commonality. Je to 
príklad príklad sci-fi prostredia pre dobrodružstvá, 
v ktorom bola písaný román Mindjammer. 
Pravidlá sú však popísané dostatočne užitočne 
na to, aby v nich bolo možné odohrať aj iné druhy 
sci-fi prostredí. Viem si hravo predstaviť Asimovu 
Nádaciu, Warhammer 40 000, Vesmírnych 
Vikingov, Starcraft, či Hviezdne vojny...

Pravidlá Mindjammeru sú skutočne masívne 
a dajú sa čítať niekoľkokrát, pričom vždy 
nájdete nové a nové inšpirácie pre dobrodružstvá. 
Dá sa z nich však vypichnúť niekoľko strán, 
použiť pripravené príklady lodí, strojov, zbraní, 
planét a organizácii, a dobrodružstvá môžu začať. 
Ako je dobrým zvykom u Fate Core, grafické 
spracovanie je veľmi pútavé, pravidlá sú spracované 
prehľadne a všetky tabuľky sú zhrnuté na 
konci knihy.

Aether Sea
==========

<div class="sidebar">
<h1>Aether Sea</h1>
<p>Edward Turner, Evil Hat Productions, 2014</p>

<ul>
<li><a href="http://www.patreon.com/creation?hid=1204443">stránka na Patreon</a></li>
<li><a href="http://rpg.drivethrustuff.com/product/139872/Aether-Sea--A-World-of-Adventure-for-Fate-Core?affiliate_id=24139">Aether Sea na Drive Through RPG</a></li>
</ul>


</div>


V gréckej mytológii je aithér zosobnenie čistého 
„horného vzduchu“, ktorý dýchajú bohovia.

Aether Sea je herné prostredie pre Fate 
Accelerated (i Fate Rozcestí), v ktorom si hráči 
zahrajú hrdinov, aithérplavcov, ktorú cestujú 
a zažívajú dobrodružstvá medzi planétami 
vznášajúcimi sa v aithéru.

Samotné pravidlá majú približne 30 strán. 
Zvyšných 12 strán je naplnených ukážkovým 
dobrodružstvom (It’s Only an Elven Moon). Všetko 
je to podané pútavo a jednoducho, ako je 
štandardom v pravidlách rodiny Fate. Odlišnosť 
od FAE pozostáva v troch hľadiskách: rasách, 
mágii a lodiach.

Hráči si vyberú pri tvorbe postavy jednu 
z rás – človek, goblin, ork, trpazlík, elf, trol. Hlavným 
rozdielom je „rasový“ prístup ku riešeniu 
problémov, ktorý dáva postavám nezanedbateľnú 
výhodu: ak si postava hodí mizerne (-1) 
a menej, v hre sa to prejaví ako nevalný hod (0). 
(Ostatné výsledky hodov sa však nemenia).

V svete Aether Sea môže kúzliť každý, kto 
tomu venuje aspoň jeden Stunt. Sú tri hlavné 
smery: Animation, Evocation a Alteration, ktoré 
umožňujú prístup ku iným ... efektom . Ak postava 
venuje kúzleniu len jeden trik, kúzlo vie 
použiť iba na prekonanie prekážky alebo získanie 
výhody. Je to však pomalé kúzlenie. Ak 
použije dva triky – štýl mágie a tzv. cantripping, 
bude si môcť kúzla pripraviť. Tretím spôsobom 
vytvorenia kúzelníka v Aether Sea je obetovanie 
jedného aspektu a jedného triku, čo vedie 
k rýchlemu kúzleniu. Nevýhoda sa prejaví v prípade 
neúspešného zoslanie: kúzelník utrpí magický 
spätný ráz s negatívnymi dôsledkami. 

Lodiam venovali autory 9 strán pravidiel. 
Vytvorili tak jednoduchý, intuitívny spôsob, ako 
vytvoriť Aithérloď v zmysle pravidiel FAE (dve 
priemerné (+1) prístupy, dva nevalné (+0) a dva 
mizerné (-1)). Rovnako ako prístupy u postáv, 
loď získa aspekty, triky a body osudu. Súboj lodí 
sa tak zmení v súboj dvoch (a viacerých) tímov 
postáv voči sebe. Tímov preto, že záleží na každom 
člene posádky, ako súboj lodí dopadne.

Aether Sea sú pekným herným prostredím 
verným jednoduchosti pravidiel FAE, ktorý 
na mňa pôsobí cestovateľsko-steampunkovým 
dojmom. Ale keďže ide o pravidlá FAE, každý si 
ich môže uspôsobiť na svoj obraz, či na svoju 
éru, v ktorej chce hrať.

Kniha je dostupná na internete za dobrovoľný 
príspevok.
