---
layout: article
title: "Náhodná tabulka: Oneshot pitches"
authors: Quentin
tags: doplňky a materiály
summary: Náhodná tabulka slouží k rychlému nastřelení settingu, výchozího bodu pro improvizaci během vymýšlení světa a postav. Pravděpodobně praktičtější pro one-shoty než pro startování letitých kampaní. Vytvořeno pro Faskala, dle Conlaiova vzoru.
---

## Kde se má dobrodružství odehrávat? (k20)

![](wood-cube-473703-1920-opt.jpg)

1. Na hraně světa, kde oceán přepadá okolo platinových věží do neprozkoumaného nekonečna.
1. Ve světě dobytém nesmrtelným tyranem, v zasněžených kopcích poslední svobodné země.
1. Na solné pláni lesklé jako zrcadlo, kde vítězí jen jezdci s nejrychlejšími zvířaty.
1. Na prastarými městy posetém dně vyschlého oceánu, kde o život bojují vysušení mermani.
1. Na misionářské výpravě do západních pouští, kde slovo Worrocka bude poslední záchranou.
1. V nejhonosnějším křišťálovém paláci impéria s revolucí zuřící pod čarovnými branami.
1. Na cestě národa unikajícího pod vedením nového mesiáše ze své umírající země.
1. Na palubě Východního větru, nejrychlejší lodi Hadích moří, domova ještěrů, co pojídají svět.
1. V ulicích Skleněného města, pouštním klenotu poháněném slunečním svitem a krví otroků.
1. Na veleslavném rytířském turnaji, kde znenadání zasedli v publiku sami bohové.
1. Pod zasněženým zigguratem za dne velkého obětování pro znovuzažehnutí slunce.
1. Mezi dunami Pohyblivé pouště, kde má staletá bouře odkrýt bohaté písečné město.
1. Ve vlaku, který objíždí hořící svět a sváží přeživší do posledního bezpečného města.
1. Krutá civilizace z pospojovaných lodí v prokletých vodách bermudského trojúhelníku.
1. V utopickém království, kde ani strážci pořádku nejsou připraveni na barbary z jiného času.
1. Ve městě boraxových soch, paralyzovaném řádem a byrokracií, kde jsou zakázané emoce.
1. Na korunovaci krále, jenž bude muset čelit hrozbě, kterou držel na uzdě předchozí tyran.
1. Na cestě pod kořeny Yggdrasilu, s jejichž zničením zemře svět a jeho uchvatitelé.
1. Pod praskající obsidiánovou zdí, která rozděluje dvě odjakživa znepřátelené země.
1. Pod spálenými nebesy, v zemi popela, hladu, a boje o poslední svaté relikvie mlčících bohů.

Tabulka patří k blogu [2k6goblinů](http://2k6goblinu.blogspot.cz/).
