---
layout: article
title: 'Ravnburgh: Komenda řádu rytířů Modré růže'
tags: 'doplňky a materiály'
authors: Hike
series: Domy Ravnburghu
---

## Popis místa a osob

Komenda je mohutná kamenná stavba, ale je viditelně zašlá a zanedbaná. Veřeje vstupních vrat jsou rozklížené a nenamazané panty skřípají s každým pohybem.

Ve vstupní hale sedí za masivním stolem starý shrbený muž, Thomas Every, majordomus.

Řád rytířů Modré růže je jen stínem své bývalé slávy. Tam, kde před padesáti lety, když byl řád založen byly desítky stoupenců, má dnes řád posledních dvanáct členů, nejpočetnější je právě ravnburghská komenda se čtyřmi rytíři Modré růže. Tam, kde před lety členové řádu byli zváni na významné dvory a mocní jim popřávali sluchu, dnes zůstává Edric Compton, tajemník ravnburghské komendy, s kontakty na knížecím dvoře. Tam, kde před půlstoletím stály přetékající truhlice zlata a dveře s movitými mecenáši se netrhly, se dnes na pracovním stole komtura Barholomewa Clarksona hromadí dlužní úpisy.

Jediné, co zůstalo neměnné, je Modrá růže z Levanty. Tajemná květina, která dala jméno celému řádu, již věky kvete v temnotě v podzemní svatyni ve sklepení komendy, kde ji střeží Marion Whiteová.

Co je Modrá růže zač? Jde o zosobnění mocné magie, která dokáže přinášet nesmrtelnost. Tajemnou formuli, která dokáže sílu živoucího artefaktu rozpoutat, ale nikdo z rytířů řádu nezná. Snad mudrc Astanor, který prý žije na bájné hoře Marakulo, v zemi Vycházejícího slunce, by ji měl znát.

## Co se může stát?

### Modrá růže zmizela a komtur je v bezvědomí

V osmiúhelníkové svatyni stojí kamenný piedestal a nádoba s Modrou růží je pryč. V kamenné stěně je provalená díra a vyhrabaný tunel ústí do kanalizace. Komtura Clarksona našli v jeho pracovně ležet v bezvědomí bez vnějších známek zranění. Marion Whiteová nutně potřebuje dokázat svou nevinu. Jako strážkyně svatyně si měla všimnout probíhajících výkopových prací za zdmi podzemní komnaty a jako milenka Clarksona měla přístup do jeho pokojů.

### Tajemník má s řádem velké plány

Edric Compton intrikuje proti ostatním zbývajícím rytířům, má ambici stát se komturem a skrze své známosti pak zajistí přísun peněz, a tedy i nové krve, aby jeho postavení v řádu mu přineslo významné místo i u dvora.

Teď shání kompromitující materiál na Clarksona, aby vrazil klín mezi nerozlučné přátele komtura a Everyho. A kdyby nebyla žádná špína, co se dá vyhrabat, určitě by pomohlo nějakou narafičit.

### Majordomus umírá na úbytě

Zdraví starého rytíře je podlomeno, souchotiny si vybírají svou daň a dny se mu krátí. Modrá růže by mu mohla vrátit zdraví, ale formuli prý nikdo nezná. Marion Whiteová ale tráví mnoho času v rozsáhlé knihovně v kapitule sv. Leonarda a vypadá na svůj věk podezřele zdravě a mladě.

### Do města přijeli rytíři soupeřícího řádu

V hostinci u Zlomené hnáty se ubytovala trojice cizinců. Jsou tu inkognito, ale informátoři komtura Clarksona je jasně rozpoznali jako členy řádu Beraní hlavy z Dayhavenu. Dayhavenský filiální dům Modré růže byl uzavřen již před lety, poslední členové zemřeli za záhadných okolností. Je potřeba vyzvědět, co mají za lubem a pokud plánují nějaké akce proti Modré růži, bylo by dobré, kdyby se jim stala nějaká nehoda.
