---
layout: article
title: Úvodník
summary: 'Úvodní slovo'
authors: redakce
tags: úvodník
---

Vážení čtenáři,

vítejte u říjnového čísla Drakkaru. Prázdniny jsou za námi, zase začala škola a venku už podzimní vítr žene červené a zlatavé listí. Podzimní mlhy, deště a noční mrazy nás vyhánějí z divočiny venku (která byla předmětem minulého čísla) do tepla k počítači, proto si můžete zpříjemnit dlouhé večery četbou o pochmurných městech, jejichž zákoutí ukrývají nejeden úžasný příběh. Snažili jsme se sestavit číslo tak, aby vám tyto články přinesly inspiraci pro vaše hry a mohli jste je co nejvíce využít.

Na začátek přichází oznámení, že Drakkar ve spolupráci s Petrem „ilgirem“ Chvalem vyhlašuje soutěž o novou hru společnosti Czech Board Games, která nese název Verona. Máte tak možnost získat jednu z prvních kopií této hry, navíc podepsanou přímo autorem! Takže neváhejte a hned, jak úvodník dočtete, rychle nalistuje podmínky soutěže a zapojte se!

Po delší době se v Drakkaru opět objevuje povídka (tentokrát od Mišky). Důvodem, proč se několik posledních čísel muselo obejít bez ní, není to, že bychom povídky zařazovat nechtěli (právě naopak), ale to, že po shánění článků ohledně RPG už povídky nějak nestíháme. Takže jsem moc rád, že se nám podařilo alespoň tentokrát povídku zařadit. Scolex se v první části svého článku věnuje hraní za našimi humny – přesněji herní scénou v Německu, která je nám blízká geograficky, ale většinou se o ní moc neví. Můj krátký článek o teroristovi zvaném Carlos Šakal je spíš inspirační vložka představující prostředí studené války na Západě.

Pro své hry můžete přímo využít materiály z dalších článků – Jarilo se věnuje zápletkám, které se ve městech dají odehrát, zatímco Crowen pokračuje ve své tradici a představuje postavy, které se ve vašich pochmurných městech mohou objevit. Perfektně oba články doplňuji dystopické materiály od Faskala a Marka Vanžury, které představují pochmurnou vizi světa a měst jako takových. Jsou skvělým rozborem temné budoucnosti a neocenitelnou pomůckou při tvorbě takových světů.

V pravidelných sekcích časopisu se Pietova minirecenze věnuje spojení dvou naprosto nesouvisejících věcí, které představuje anime a mýtus Cthulhu – výsledkem je hra Cthulhutech… zda a jak to lze skloubit, se už dočtete na příslušné stránce.. Z deskových her se Petra Kopáčová velice podrobně věnuje hře Android (není bez povšimnutí, že Petra je pravděpodobně jediným člověkem, který od začátku psaní pro Drakkar napsal skutečně do každého čísla). Jako příloha se tentokrát objevuje fantasy dobrodružství od Sparkle, ve kterém se vyšetřují podivné události na hřbitově a mizející dívky.

 

Přejeme vám příjemné čtení. Za přípravný tým Drakkaru,

Jonáš „Ecthelion“ Ferenc
