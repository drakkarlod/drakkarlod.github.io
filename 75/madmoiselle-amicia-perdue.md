---
layout: article
authors: Ecthelion²
title: madmoiselle Amicia Perdue
tags: 'doplňky a materiály, Příběhy Impéria'
published: true
description: >-
  Záhadná dáma, která dorazila nedávno do Londýna a provází ji obdivné pohledy
  mužů, závistivé ohlédnutí žen a divoké příběhy o jejích milostných avantýrách
  a zástupu bývalých milenců. Postava pro Příběhy Impéria.
summary: >-
  Záhadná dáma, která dorazila nedávno do Londýna a provází ji obdivné pohledy
  mužů, závistivé ohlédnutí žen a divoké příběhy o jejích milostných avantýrách
  a zástupu bývalých milenců. Postava pro Příběhy Impéria.
---
Záhadná a překrásná dáma, která dorazila nedávno do Londýna a provází ji obdivné pohledy mužů, závistivé ohlédnutí žen a klepy o její pochybné morálce, stejně jako divoké příběhy o jejích milostných avantýrách a zástupu bývalých milenců. Mluví anglicky s francouzským přízvukem, který muži považují za neodolatelný, je vždy oblečena do nejdražších šatů a vypadá jako ze škatulky. 

Tato krásná dáma je v Londýně nová, ale její večírky se za krátko staly proslulé. Do světa londýnské smetánky vklouzla jako ryba do vody. Bez obtíží si získala přízeň mnoha mocných mužů a obklopuje se krásnými věcmi a lidmi, kteří stojí frontu jen aby ji mohli spatřit. 

_Madmoiselle_ ve skutečnosti není jednou z lidí a Perdue není její pravé jméno. Je z rodu těch, kterým lidé říkají sukuby a o kterých se tvrdí, že svádějí muže a uléhají s nimi, aby z nich v posteli sály jejich životní sílu. Kabala tvrdí, že sukuby jsou lilin, dcery Adamovy druhé ženy Litih, a jsou démony noci, které pronásledují lidstvo a žijí z jejich životní síly. Jmenuje královny démonů Aghar bat Mahlat, Naamah a Eiseth Zenunim a vypočítává jejich zlé skutky proti lidem. _Madmoiselle_ Perdue je jejich druhu, ale rozhodně mezi ně nepatří povahou. Vůči lidem nechová zášť a užívá si jejich společnost i přízeň. Neumí si odepřít zájem pohledných mužů i žen, a přestože jako ostatní sukuby nejí ani nepije a živí se životní silou svých milenců, nikdy ji neupije příliš. Střídá ty, kterým věnuje svou přízeň, aby nikomu neublížila, a protože nestárne ani neumírá věkem, často mění místa svého pobytu, aby nevzbudila podezření. Jen velice silná magie ji dokáže zničit nebo uvěznit a je-li zdánlivě zabita, noc ji opět navrátí zpátky. Jen mágové a kočky vidí její pravdou podobu, ve které nosí na hlavě beraní rohy a její krása je nelidská a znepokojivá. Lze ji spatřit i když se na ni někdo podívá skrze kámen s dírkou. 

Je na lidi zvědavá a nezřídka se zapojí do jejich záležitostí, protože ji nepřestávají ani po mnoha staletích překvapovat. Pod jménem Meridiana pomohla v roce 999 papeži Sylvesterovi II., který byl předtím jejím milencem, získat jeho úřad v rámci církve. Šeptá se, že mág, kterého odmítla, je jí v patách a přísahal, že ji zničí. Ona se takovým řečem jen směje zvonivým smíchem.

![]({{site.baseurl}}/75/hfAiko9c.jpeg)

## Aspekty

### Krasavice

Mezi lidmi nosí podobu přenádherné ženy, která nemá jediné chyby a vše je na ní dokonalé. Hlas, úsměv, tělo i to, jak se jí světlo leskne na vlasech. Neváhá všech těchto zbraní využít k tomu, aby dosáhla toho, čeho chce. I bezcitný muž se dvakrát zamyslí, než by ji uhodil a mnozí zakopnou o vlastní nohy, aby jí přispěchali na pomoc.

### Bytost noci

Není jednou z lidí, a přestože se většinou snaží jako jedna z nich vypadat, není omezena jen na to, co dokážou oni. Kdo by si to myslel, hrubě by ji podcenil. Umí se pohybovat nelidsky rychle, přemístit se na místa, kam by se dostat neměla, zmrazit pohledem lidi na místě nebo vidět skrze temnoty jako za dne. 

### Komorná Lucienne

Její stydlivá komorná Lucienne, která napadá na nohu a má rozštěp, je jedinou nehezkou dívkou v domě a na večírcích _madmoiselle_. Její hosté se často diví, proč nejkrásnější dáma ve městě obyčejnou a fyzicky deformovanou dívku ve své blízkosti trpí. Když ji _madmoiselle_ spatřila odloženou v sirotčinci, věděla hned, že dívka je cambion, výsledek spojení démona, sukuby nebo inkuba s člověkem. Fyzcké deformace jsou důsledek tohoto spojení a je to k dítěti krutý osud. _Madmoiselle_ ji vzala pod svá křídla. Více jako svou schovanku než komornou a je k ní laskavá. Lucienne je jí na oplátku oddaná a bez otázek zařizují i podivné pochůzky, kterými ji _madmoiselle_ pověří.

## Dovednosti

#### ◆◆◆ Svádění

Pokud nasadí sílu svého jemného hlasu a mrknutí svých přenádherných očí, není na světě muže nebo ženy, který by ji odolal.

#### ◆◆ Líbezný hlas

Využívá ho, aby přesvědčila lidi, kteří by s ní jinak nesouhlasili a přiměla je vidět, že má pravdu.

#### ◆◆ Znalost historie

Má encyklopedické znalosti o dějinách a historických událostech. Přeci jen, u mnoha z nich byla osobně.

#### ◆◆ Stvořena z čar

Je dcerou noci a její existence je opředena kouzly a čarami. Má jen omezený dar, ale umí se bránit cizím kouzlům a v menší míře ovlivnit věci kolem sebe jako otevřít dveře, které byly zamčené nebo zcelit rozbité věci. 

#### ◆ Porozumění jazykům

Ve skutečnosti neposlouchá jazyky, kterými mluvíme po jejich zmatení, ale rozumí myšlenkám, které za slova vkládáme. S trochou snahy může porozumět každé řeči, které se kdy na zemi mluvilo.

#### ◆ Společnost a etiketa

Ve společnosti je jako ryba ve vodě. Protokol, správné vychování, oslovení, úklony a zvyky jí nečiní nejmenší problém a otevírají dveře jiným zavřené.

#### ◆ Spáry

Ve své skutečné podobě jsou její prsty zakončeny ostrými spáry, které může v nouzi použít ke své obraně. Snaží se, aby na to nedošlo.
