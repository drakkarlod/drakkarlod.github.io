---
layout: article
title: "Dračí doupě II: Hry mocných"
authors: redakce
tags: Dračí doupě 2, aktuality
summary: Již o Vánocích na vašich stolech!
---

Jak už jste možná zaslechli, nakladatelství Altar chystá ve spolupráci s tvůrčím týmem Dračího doupěte II vydání rozšiřující knihy s podtitulem _Hry mocných_. Příručka se objeví na pultech obchodů v prosinci, aby si ji zájemci mohli nadělit pod stromeček.

Hry mocných se soustředí na příběhy kolem velmi mocných postav – králů, vojevůdců, arcimágů, velekněží, prostě všech, kteří mají zásadní vliv na běh dějin. Vychází vstříc hráčům, jejichž hrdinové stoupají na vrchol společenské hierarchie, aby si zde vydobyli místo na slunci.

Čtenáři v knize najdou deset nových mistrovských povolání, pravidla pro mocenské organizace, vedení velkolepých konfliktů s účastí početných armád a především spoustu inspiračního materiálu pro své hry. Chybět nebude ani bestiář, pravidla pro tvorbu artefaktů či praktická doporučení pro intrikánskou hru.

![](kapletisk-fmt.jpg)

Těšit se můžete na ilustrace Jana „Merlkira“ Pospíšila (základní příručka) a Ondřeje „Rimba“ Hanzlíka (bestiář). Jednu z ilustrací vám přinášíme už nyní společně se soutěží, v níž máte možnost vyhrát výtisk DrDII: Hry mocných zdarma.

Pravidelné informace a ukázky z knihy najdete na webu [drd2.cz ](http://drd2.cz)a v [oficiální diskuzi](http://rpgforum.cz/forum/viewtopic.php%3Ff%3D262%26t%3D10707) k DrDII na stránkách RPG Fóra, kde se s vámi rádi setkáme. Věříme, že příručka splní očekávání fanoušků Dračího doupěte, a doufáme, že najde své místo i v knihovnách hráčů jiných systémů, kteří ocení její inspirační potenciál.

Za tým DrDII

Petr „ilgir“ Chval
