---
layout: article
authors: Log 1=0
title: 'Malé hexy: E2 – Trpasličí důl'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex E2'
published: true
---

### A) Číslo hexu: E2

### B) Převládající krajina hexu
Hora provrtaná velkým množstvím šachet a dolů
### C) Obsah hexu
Trpasličí hornické městečko obklopené množstvím šachet, které jsou zdrojem velkého bohatství, ale také perfektním úkrytem pro jejich nesčetné nepřátele.
### D) Popis hexu
Městečko na bohatých ložiscích vzkvétalo, místní trpaslíci žili pohodlně a věnovali se rozvoji své nesmírně hodnotné kultury a umění, zatímco v dolech pracovali otroci unesení z širokého okolí a všechny pokusy o vzpouru se dařilo rozmáznout o nejbližší zeď. Ale teď se okolím pohybuje oddíl skřetů vedený temným elfem, místní skřeti narušují infrastrukturu a jsou čím dál drzejší a agresivnější, pověsti o Šílené vědmě, která proklíná trpaslíky na potkání se nejspíš definitivně ukázaly jako pravdivé, a mezi otroky to šumí.  
  
Oddíl svobodných tvoří skřeti vyhnaní z různých klanů pro neposlušnost vůči jejich krutým náčelníkům. Shromáždil je svobodomyslný temný elf Cylidan el Cylidin, aby společně našli místo pro svobodný život v respektu. Jestli to bude na úkor otrokářů, není problém.  
  
Vdovy z Kar-krog jsou ženy kmene Kar-krog, který byl trpaslíky poražen a všichni muži byli zotročeni v dolech na začátku slávy městečka, kde je udřeli k smrti a postupně nahradili nešťastníky z různých zdrojů. Jejich manželky, matky, dcery a sestry se po tu dobu cvičily v boji a chystaly se na partyzánskou válku s trpaslíky. A je-li pozdě na záchranu ztracených, pak je alespoň pomstí.  
  
Šílená vědma je kouzelnice z řad temných elfů, která se skrývala po dlouhá léta v okolních šachtách. Neví se, co je přesně zač, možná otrokyně, které se díky magii podařilo uprchnout, nebo někdo, kdo v dolech ztratil blízkého. Ale osamělost se na ní podepsala, a teď hlavně přepadává trpaslíky, a kletbami jim působí škody a újmu, a i když se s ní nedá rozumně mluvit, je stále dost mocná, aby mohla udeřit téměř kdekoli a zase zmizet.  
  
Otroci žijí ve špíně a jamách a většina z nich je zlomená, příliš vyčerpaná, aby něco podnikla a pod neustálým dohledem a tlakem. Ale stále si pamatují, že takhle nežili vždycky, a navzájem si to připomínají.
### E) Zápletky
- Podaří se Oddílu svobodných dobýt místo pro svou utopii? A jak můžou vlastně vytvořit funkční společnost, když jsou to vesměs bojovníci?  
- Dokonají Vdovy z Kar-krong svou pomstu a jak strašná bude? A co budou dělat poté, když už nebude proti komu bojovat?  
- Podaří se chytit Šílenou vědmu, nebo dřív trpaslíky dřív rozloží její kletby a jejich vlastní strach? Je možné ji vyléčit? Magií? Dobrou péčí? Nebo ji stačí znovu dopřát společnost přátelských inteligentních tvorů? A co tvorů jejího druhu?  
- Podnítí oslabení trpaslíků a pokles jejich morálky novou vzpouru otroků? Budou poraženi a tvrdě potrestáni nebo se jim podaří osvobodit? A když se osvobodí, najdou způsob, jak se vrátit domů? A co ti, kteří se už nemají kam vrátit? Pokud někteří zůstanou, přežijí bez ochrany a vedení v nehostinných horách?  
- Najdou trpaslíci způsob, jak se vypořádat se čtyřmi problémy, z nichž každý by sám o sobě byl vážnou hrozbou? Nebo sledujeme blížící se zánik jejich osady? A dostanou alespoň někteří jinou šanci, nebo splatí krev krví?