---
layout: article
authors: Ecthelion²
title: 'Malé hexy: C3 – Clachán v pláních'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex C3'
published: true
---

### A) Číslo hexu: C3

### B) Převládající krajina hexu

Pláně

### C) Obsah hexu

Ve zdejších pláních se nachází _clachán_, dobře ukryté a bráněné sídlo klanu _aich-rugadh_ s dobrými zásobami píce a přístupem k vodě a podzemní sídlo baziliška, který zdroje spodní vody otravuje.

### D) Popis hexu

Ve zdejších pláních sídlí stádo _aich-rugadh_ (sg. _each-rugadh_, doslova „zrození z koně“ v dávno zapomenutém lidském jazyce, který si osvojili), tvorů s horní polovinou těla lidskou a spodní polovinou a nohami koně. Jejich domovem jsou širé pláně a lidé se obávají jejich ohromných luků, které ovládají se smrtící přesností.  
  
Klan rusého Flannagana se uchýlil do tohoto _clachánu_ (jednoho z několika, které patří klanu, a mezi kterými stádo kočuje) poté, co prohráli šarvátku o stáda s konkurenčním klanem. Přišli o jednoho bojovníka a mají také zraněné, kteří potřebují odpočinek a léčení. Nevěděli nicméně, že v jejich nepřítomnosti se do blízkosti _clachánu_ nastěhoval bazilišek, jehož jed otravuje vodu a způsobil, že další členové stáda onemocněli.

### E) Zápletky

- Postavy putují pláněmi mezi stády bečících ovcí, když se k nim tryskem zdánlivě odnikud přiřítí mohutný _each-rugadh_ jménem Saerbhreathach, který je obviní z toho, že některé z jeho ovcí uloupili. Včera v noci zmizely a on se zlostně dožaduje kompenzace!  
- _Aich-rugadh_ jsou příliš velcí, aby mohli bezpečně sestoupit do jeskyně za baziliškem a ulovit jej, pokud se jej ale nezbaví, víc členů klanu onemocní z jedovaté vody. Potřebují dobrodruhy, aby se o věc postarali.  
- _Ceann-cinnidh_ stáda, náčelník Flannagan, má zlomenou nohu a nemůže se hýbat. Pro _aich-rugadh_, stejně jako pro koně, je zlomenina nohy téměř rozsudek smrti. Protože se nemůže hýbat, jeho klan je zranitelný. V boji _aich-rugadh_ závisí na rychlosti, mobilitě a dostřelu svých dlouhých luků. Uvázaní na místě jsou vydáni na milost každému nepříteli. Flannagan, mohutný zrzek a ryzák, prosí postavy, aby podnikly cestu do Serangeta – trpasličích lázní – a přinesly mu léčivé bahno, které urychluje srůstání zlomených kostí. Výměnou jim slíbil zlaté říční valouny, které jeho stopaři našli v řece.  
- Postavy hledají Deírbhail, legendární slepou věštkyni, známou i mezi _aich-rugadh_ pro svůj dar vidět věci ukryté v minulosti, přítomnosti i budoucnosti. Věštkyně viděla jejich příchod a přichystala jim několik výzev, které musí podstoupit předtím, než je přijme – každá z postav musí podstoupit jednu a každá výzva je přesně postavená na míru každé postavě, protože věštkyně je viděla přicházet.
