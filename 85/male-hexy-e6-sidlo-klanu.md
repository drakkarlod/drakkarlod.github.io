---
layout: article
authors: Ecthelion²
title: 'Malé hexy: E6 – Sídlo klanu'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex E6'
published: true
---

### A) Číslo hexu: E6

### B) Převládající krajina hexu
Vysoké hory věčně pokryté ledem a sněhem
### C) Obsah hexu
Vysokohorská údolí mezi bělostnými štíty jsou domovem tajemného horského klanu.
### D) Popis hexu
Málomluvní horalé klanu oblečení v kožešinách a ukrývající své tváře za rohatými lebkami horských zvířat většinou drží ve svých výšinách, která si žárlivě střeží a nikoho tam nepustí. Jejich území jsou vyznačena hromadami vybělených lidských lebek cizinců, která slouží jako varování. Málokdo, kdo tyto chmurné hraniční ukazatele překročil, se ještě vrátil.  
  
Několikrát za rok na hřbetech losů sestoupí horalé pod hory, aby směnili kožešiny a surové kusy stříbra nalámané přímo ze žíly za vše co potřebují. Už zdálky je vždy ohlašuje dunivé troubení horských rohů a tajemní Mluvčí, kteří ovládají zdánlivě všechny jazyky, kterými mluví lidé, je vedou a vyjednávají za klan.  
  
Někteří moudří tvrdí, že horalé jsou pozůstatkem dávného národa, který ovládal širé kraje okolo, ale poražen se uchýlil do výšin, kam jej nepřátelé nepronásledovali, protože čekali, že všichni zahynou zimou. Oni ale přežili staletí a uchovali si své dávné tradice a příběhy.
### E) Zápletky
- Postavy objeví čerstvé stopy mohutného stáda losů ve sněhu a zaslechnou pláč mezi stromy. Tam najdou děvče choulící se v mrazu. Horalé občas unášejí ženy z okolních krajů a zdá se, že jedna skupina se právě vrací z nájezdu se zajatci. Děvčeti, které našli, se podařilo sesednout z jednoho z losů a skrýt se. Co budou postavy dělat? Odvedou jej zpět domů nebo vyrazí za únosci? Stopa je ještě čerstvá…  
- Postavy potřebují nahlédnout do starých svitků údajně uložených v chrámu mezi horskými výšinami. Dost na tom záleží, ale z území klanu se jen málokdo vrací a horalé zabijí cizince, kteří přichází nepozváni…
- Mezi horaly se objevil nový vůdce, Vultuulf, předpovězený pradávnými proroctvími. Z chrámu vyzvedl dávné prapory zaniklé říše, které tam byly uloženy před staletími, a ty opět zavlály ve studeném horském vzduchu. Horalé na hřbetech svých losů vypálili blízké vesnice, navršili hromady uťatých hlav a začínají se stávat problémem pro celé okolí. Kralsburští měšťané zaplatili postavám hodně peněz, aby našli Mluvčího, který odmítl Vultuulfův příchod a mezitím uprchl ze Safírových hor. Možná jen jeho slovo může zastavit krveprolévání…  
- Na cestě mohou potkat malou skupinku horalů na svých losech, vyzdobených rudými pentlemi a květinami. Kráčejí mlčky a vyhýbají se lidským obydlím, ale vede je Mluvčí, který se dokáže s postavami dorozumět. Míří do hloubky lesa (hex A7), aby se poklonili dávné bohyni. Protože to pouť zapovídá, nemají s sebou zbraně… a Mluvčí by se odměnil postavám surovým stříbrem, pokud by zajistili, že projdou bez problémů…