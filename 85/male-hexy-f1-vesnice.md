---
layout: article
authors: Log 1=0
title: 'Malé hexy: F1 – Vesnice'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex F1'
published: false
---

### A) Číslo hexu: F1

### B) Převládající krajina hexu
Vesnice se zájezdním hostincem
### C) Obsah hexu
Vesnice, velký grunt, salaš a hostinec
### D) Popis hexu
Vesnice není velká, ale lidé se tu mají dobře, protože mladší si ani nepamatují, co je to neúroda; naopak výnosy jsou zde až podezřele nadprůměrné, takže i malá políčka umožňují svým majitelům poměrně pohodlný život. Ale největší výnosy měl od počátku grunt sedláka Vokouna. To mu umožňovalo postupně skupovat sousední pole a najímat čeleď. A sotva se tak stalo, výnosy z půdy stouply na Vokounovskou úroveň.

Vokounova dcera Magda je nejkrásnější dívka ve vesnici. To se považuje za objektivní fakt a nikdo to nezpochybňuje. Proto se o ni zajímají téměř všichni svobodní muži, ačkoliv se neví, kdo je její matka a Vokoun sám ji hlídá jako oko v hlavě.

Možná jediný muž, který se o Magdu nezajímá, je ovčák Bedřich. Žije na své salaši a i když je mladý, lidí se spíše straní. Místo ovčáckého psa používá ochočenou vlčici a nutno říci, že o obecní stádo se stará velmi dobře. Ovšem šušká se, že někteří vesničané zahlédli na salaši neznámou dívku a spekuluje se, že je to víla.

Nejvíc zvláštností se ale točí kolem zájezdního hostince. Slouží hlavně obchodníkům cestujícím do Kralsburgu (hex F4), ale občas se na jedno pivo nebo jen kus řeči zastaví i místní. Krom hostinského tu obsluhuje jeho dcera Adéla a podivný mladík Wolfgang. Ten je oblíbený, protože zvládá při obsluhování také bavit hosty s mistrovstvím kejklíře. Ale také je zvláštní, protože často během dne mizí, a nikdo neví kam, a vlastně ani kde spí nebo odkud je. Další atrakcí, která nutí pocestné zastavovat zrovna tady, je Adélin cvičený vlk, o kterém se má za to, že je ze stejného vrhu jako Bedřichova vlčice, a který umí předvádět zábavné kousky. Adéla ho má tak ráda, že ho chová ve svém pokoji místo na dvoře.

Právě kvůli těmto dvěma tu původně zůstala Selenie, potulná kouzelnice a bylinkářka. Na jídlo a nocleh si vydělává prodejem lektvarů a jednoduchých kouzel. O ty je velký zájem, protože jen díky nim dokáží ostatní rolníci jakž takž konkurovat Vokounovi. Je přátelská, ale dost znuděná, pouze Wolfgang a vlčí vystoupení se jí záhadně trefili do vkusu.

### E) Zápletky
- Selenie se profesně zajímá o vílu ze salaše. Určitě nebude mít problém najít mezi vesničany někoho, kdo by pro ni vyzvídal. Podaří se jí zjistit, že to je ve skutečnosti vlkodlak? A když ano, neprovalí se to úplně? Jak vesničané zareagují?
- Jak dlouho ještě potrvá, než i ignorantskému hostinskému dojde, že jeho podivný pomocník a vlk jeho dcery jsou tatáž vlkodlačí osobnost a jeho dcera to ví až moc dobře? Převáží hněv přelstěného otce, nebo praktičnost hospodského, kterému by neprospěla ztráta atrakce? Pokud to první, bude Adéla svého vlka následovat? A neodejde pak Selenie, což by mrzelo celou vesnici?
- Magda by se ráda dozvěděla, kdo je její matka. Pomůže jí Selenie zjistit, že to byla víla, a že jedním z důvodů, proč jí otec drží zkrátka je obava, že kdyby odešla z gruntu, ztratí vílí přízeň? A pokud ano, jak dívka zareaguje?
- Selenie umí vyrobit lektvar lásky. Místní mladíci by ho možná chtěli zkusit získat, kvůli Magdě. A dívky aby jí někoho odloudily. Selenie je proti, z morálních i praktických důvodů, emoce lidí nejsou na hraní. Ale třeba se někomu z vesnické omladiny poštěstí a nabídne jí něco, co chce.
