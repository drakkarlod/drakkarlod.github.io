---
layout: article
title: 'Ravnburgh: Lid mlh'
authors: Ecthelion²
tags: 'Ravnburgh, Materiály a doplňky'
summary: >-
  Tento článek má sloužit jako pomůcka pro hraní ve světě Ravnburghu. Krátce
  pojednává o æs cæthach, v arlatšině známých jako „lid mlh“. Ti vytvořili
  největší známou říši a po několika tisících letech zmizeli beze stopy. Zůstaly
  po nich jen trosky jejich staveb, větrem a deštěm ohlazené sochy a tajemství
  bez odpovědí.
published: true
---

Nelze procházet arlatskými lény a okolím Ravnburghu, aniž by člověk nenarazil na pozůstatky dávných rozvalin. Rozpadající se trosky letohrádků zarůstajících břečťanem, dávná pohřebiště, deštěm a povětřím ohlazené sochy dávných vládců, nebo snad bohů či proroků, kusy dávných akvaduktů vzpínajících se nad krajinou, které napájely dnes neexistující města, brány, hradby a rozvaliny, u kterých již nelze rozpoznat účely stavby, lze najít na mnoha místech.

Jde o poslední pozůstatky dávné říše národa známého jako _æs cæthach_, v arlatšině zvaného „lid mlh“. Dnes po nich není ani památky a neví se, ani jak přesně vypadali a zda to byli lidé nebo jiná nelidská humanoidní rasa. Nicméně kdysi æsové vybudovali rozlehlou říši, která ovládala území dnešních arlatských lén, Lvího císařství i státečků Maelské ligy. Víme, že æsové podnikali výboje i dál a na poledni dosáhli až dnešní Sarraje a na východě i břehů dalekých moří, ale většina zpráv a informací o nich zmizela v hlubinách dějin.

## Historie

Jejich říše vznikla založením Bílé věže (před 4127 lety) a kalendář počítaný od této události se stále široce používá (především ve Lvím císařství a Lize na poledni). Æsové vládli svému impériu asi tři a půl tisíciletí, než se rozpadlo a zmizelo v ohni bratrovražedných válek, invazí a občanských bojů. Následovalo několik staletí chaosu, rozpadu centrální vlády a autority, než se před 586 lety korunoval první velekrál arlatských lén, který se prohlásil za nástupce æsské říše a odvozuje svoji autoritu vládnout od velekrálů Bílé věže. Tato událost je považována za začátek počítání dle arlatského letopočtu (který se většinou používá v arlatských lénech). Arlatští velekrálové se od té doby pokoušeli obnovit æsskou říši v jejích původních hranicích, ale přestože se jim podařilo postupně získat území arlatských lén, jak Lví říše, tak státečky Maelské ligy jejich nadvládě vzdorovaly a udržely si vlastní nezávislost. Moc velekrálů potom zeslábla a dnes nemají ani dost autority, aby vládli arlatským lénům přímo a spoléhají na podporu mocných šlechticů a vládců jednotlivých lén.

## Æsové

O æsech samotných se dnes mnoho neví. Většina psaných záznamů o nich zmizela ve staletích chaosu po pádu jejich říše a dnes existuje jen málo svitků, které se datují do jejich doby. Užívali dva druhy písma, a přestože umíme přečíst jejich „běžné“ písmo, kterým jsou zapsaná jména na náhrobcích a svitky užívané běžnými lidmi, jejich „tajné“ písmo, kterým jsou psány všechny důležité záznamy a manuskripty, je stále nerozluštěné.

Nevíme také, jak přesně vypadali, odkud přišli a zda byli příbuzní s lidmi, nebo šlo o samostatný národ. Dochovaly se sochy a nástěnné malby, ale jsou vybledlé a ohlazené. Víme, že byli zobrazováni vyšší než lidé, ale nevíme, zda byli skutečně vyšší, nebo jde o uměleckou zkratku, kterou si přidávali na důležitosti. Víme o nich jen málo a najisto ještě méně.

I jejich zmizení je provázeno tajemstvím. Nikdo neví, proč a jak se vytratili ze záznamů a ze světa. Byli æsové poraženi a vyvražděni do posledního? Odešli po pádu své říše do Země mlh (o které se občas nástěnné nápisy zmiňují) a uzavřeli za sebou průchody? Byli to lidé a po porážce se smísili se svými poddanými lidskými národy? Učenci se léta dohadují o každé z možností a stále nemáme žádné odpovědi.

## Trosky

Kolem staveb, které obývali æsové, se často drží mlha. Nevíme, jestli je to nějaké kouzlo ve zdivu, nebo je to prostě tím, že æsové stavěli své stavby právě v takových místech, ale faktem je, že trosky jejich civilizace lze často spatřit zahalené v hustém mlžném oparu.

Na místech, kde žili, rostou také často popínavé rostliny _lus-na-staoine_, kterým lidé říkají nejčastěji „æsské květy“. Jsou jasně zelené celý rok, i v zimě poseté drobnými bílými kvítky a obepínají většinu trosek dávných æsských staveb. Květy a listy rostliny se používají v alchymii a mají určité léčivé účiny, ale je obtížné je získat, protože dávné trosky jsou často nebezpečné.

Nejčastější typy æsských staveb, jejichž pozůstatky lze dnes nalézt:

- _coirthe_ (menhir/runový kámen)

V krajině lze i dnes často vidět stojící kameny s nápisy, které æsové v dávných dobách vztyčili. Jejich hlavním účelem bylo oslavit mrtvé předky (nejčastěji), zvýraznit nějakou významnou událost nebo označit území, které změnilo majitele. Byly umisťovány na důležitých místech v krajině jako u cest, mostů, brodů nebo křižovatek. Bývaly jasně barevné, když je vztyčili, ale barvu z nich už dávno smyl déšť a sníh.

Prakticky všechny nápisy na nich se drží stejného vzorce – text udá důvod vztyčení kamene, kdo jej vztyčil, a v případě kamene ke cti mrtvého předka často také významné skutky, které učinil, a kde zemřel. Následuje téměř vždy několik slov v „tajném“ písmu, které neumíme přečíst a nevíme, co znamenají. Možná jde o modlitbu, možná kouzlo či kletbu, možná jde o něco jiného, prostě nevíme.

- _ìomhaigh-chloiche_  (volně stojící socha)

Æsové vztyčili mnoho soch zobrazujících humanoidní postavy, od soch v reálné velikosti po sochy vysoké několik desítek metrů. Na rozdíl od _coirthe_, sochy nikdy nejsou označené žádným nápisem. Nevíme tak, koho zobrazují a zda šlo o æsské krále, bohy a bohyně, proroky nebo mytické postavy. Většina rysů soch je dávno pryč a tyčí se jen jako hrubé připomínky dávno zašlé civilizace.

- _taigh-maineir_ (sídlo)

Jejich domy měly téměř vždy podobu věže s rozsáhlými sklepeními pod ní. Ze záznamů víme, že æsové dávali velký důraz na astrologii a pozorování noční oblohy. Většina jejich staveb má nějakou platformu na vrcholu, odkud se daly sledovat hvězdy. Nevíme už dnes proč, a zda to nějak souviselo s jejich náboženstvím, nebo nikoli. Jejich stavby byly vždy symetrické a harmonické, asymetrii se vyhýbali i za cenu nepraktičnosti. Pokud je na jedné straně sklepení místnost, bude i ve druhém křídle. Žádné výjimky. Ložnice a část obytných prostor jsou často umístěny pod zemí, víme, že to nejspíš bylo kvůli obraně a byla to tradice z dávnověku, kterou nikdy nezměnili. V okolí věže bývaly rozsáhlé zahrady s exotickými stromy a fontánami, _coirthe_ a _ìomhaigh-chloiche_. Většina jich je dávno zničená nebo přerostlá a nebezpečná.

- _uisgrian_ (akvadukt a most)

Tyto masivní a důmyslné struktury s jednou, dvěma nebo třemi řadami oblouků sloužily k přivádění čerstvé vody do měst a sídel na mnoho kilometrů daleko. _Uisgrian_ byl užíván k překlenutí údolí nebo řek na cestě vodovodu. Některé ještě dnes fungují a dodávají vodu do měst, která vyrostla na æsských troskách, většina je ale dnes zničená. Některé byly proměněny na mosty, většina se rozpadá bez užitku.

- _taigh-failcidh_ (lázně)

Tyto z velké části podzemní prostory dokazují, jak dechberoucí dokázali æsové vytvořit vnitřní prostory za pomoci oblouků, kupolí, kleneb a opěr. Lázně byly velké komplexy postavené symetricky, které obsahovaly vnější i vnitřní bazény, studené i teplé místnosti, fontány, knihovny, podlahové a mezistěnové vytápění skrze trubky vedené v konstrukcích. Vnitřní části byly často přepychové s okázalým použitím sloupů, mramoru, soch a mozaik.

- _lann-amhairc_ (aréna/divadlo)

Æsové budovali kruhové nebo půlkruhové stupňovité prostory, kde se pro pobavení konaly divadelní představení nebo krvavé souboje otroků, zvířat nebo válečných zajatců. Pod každým z nich se nacházejí rozsáhlé podzemní prostory, ve kterých byly ukryty rekvizity, lidé nebo zvířata, dokud nebyli potřeba pro potřeby podívané na jevišti.

- _balla-dìon_ (opevnění)

Pozůstatky mohutných æsských obranných opevnění se stále táhnou krajinou. Někde se hradby rozpadly vinou času, jinde je místní rozebrali na stavební materiál, ale některé úseky jsou stále v dobrém stavu. Často jde o mohutná opevnění široká 6 metrů s cestou na vrcholu zdi a vystavěná z kamenů kladených přesně na sebe bez užití malty (oblíbená æsská stavební metoda).

## Závěr

Pokud vás zaujal svět Ravnburghu, další materiály pro něj najdete tady.

[https://rpgforum.cz/forum/viewtopic.php?t=15608](https://rpgforum.cz/forum/viewtopic.php?t=15608)
