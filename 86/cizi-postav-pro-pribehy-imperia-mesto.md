---
layout: article
number: 86
authors: 'Ecthelion², Jakub "boubaque" Maruš'
tags: 'materiály a doplňky, Příběhy Impéria'
summary: >-
  Je potřeba na scénu rychle uvést cizí postavu, protože se vaši hráči dostali
  někam, kde už vaše příprava nestačí? Připravujete se na sezení Příběhů Impéria
  a hledáte inspiraci pro vedlejší postavy? V tomto článku najdete 40
  nemagických městských postav, žen i mužů (skřetů, trollů, gnómů…), rozdělených
  podle společenských tříd. Jsou připravené bez okolků vstoupit do vaší hry.
published: true
title: Cizí postavy pro Příběhy Impéria – město
---

## Lordstvo a šlechta

### Gentlemeni

**Sir Horatio Whitlock, 8. earl ze Shalfordu** – Otylý gentleman, který si stále otírá čelo kapesníkem a v&nbsp;dlaních pevně svírá zmuchlané dokumenty. Zoufale touží získat si vážnost ve sněmovně, a&nbsp;proto neustále hledá spojence pro návrhy zákonů, které předkládá.
 
**Sir Nathaniel Hayward, 13. vévoda z Odstone** – Přísný muž s prošedivělými vlasy, nelítostnýma očima a nabručeným výrazem. Nenávidí Londýn a pohodlí svého venkovského sídla opustil pouze, aby si konečně na soudu vymohl svolení vystěhovat ze svého pozemku nájemníky a srovnat jejich domky se zemí.

**Sir Calvin Clayden, 4. baron z Kinwick**  – Čiperný stařík s vycházkovou holí a tanečním krokem. Červený šátek kolem krku a šibalský úsměv neodkládá ani na pohřbech svých přátel. Rád si střílí z&nbsp;nic netušících překupníků kradeného zboží, ale má slabost pro sladká španělská vína.

**Sir Byron Fernsby, VC** – Ramenatý muž se širokým knírem, hrdina bojů indického povstání. Raději poslouchá než mluví, neustále se rozhlíží, a pokud je to možné, stojí zády ke zdi. Dnes pracuje pro kontrarozvědku a tajně podezřívá úplně každého.

**Sir Norman Atterton, 4. earl z Hope-all-Saints** – Starý pán s&nbsp;netečným pohledem, který se jen těžko pohybuje a většinu dne pospává. Přístup k němu a především k jeho penězům hlídá jako ostříž jeho dospělý vnuk, Vincent, který k&nbsp;němu nikoho jen tak nepustí.

### Dámy

**Lady Elisabeth Eatonová, vévodkyně z Wickhamu** – Mladá žena s přísným pohledem, v&nbsp;jezdeckých šatech a cylindru se zelenou stuhou. V ruce neustále drží bičík, kterým komanduje služebnictvo. V&nbsp;zákulisí dělá vše pro to, aby její muž, kapitán námořnictva, netrávil v&nbsp;Londýně více než dva týdny ročně a ona nepřišla o&nbsp;svou moc.

**Lady Ursula Davenportová, vikomtka ze Shorne** – Kráska s pronikavýma černýma očima v nařasených šatech. Čte si v [Condorcetově](https://cs.wikipedia.org/wiki/Nicolas_de_Condorcet) *Náčrtu historického pokroku lidského ducha* ve francouzštině, každé vyrušení ji zjevně obtěžuje. Finančně podporuje vzdělávací spolky pro dívky a účastní se setkání sufražetek.

**Lady Gladys Carterová, baronka z Dowde a Midlay** – Pohledná žena s&nbsp;chlapeckými rysy a jen praktickým a neokázalým oblečením, která vypadá, že je znuděná do morku kostí. Právě se vrátila z&nbsp;dobrodružné výpravy a společenské tlachy ji absolutně nezajímají. Vypadá to, že nejradši by právě byla na úplně jiném místě.

**Ophelia MacNallyová** – Dechberoucí žena v&nbsp;elegantních šatech poslední módy a s&nbsp;uhrančivým pohledem, která je známá jako kurtizána a milenka důležitých mužů. Gentlemani lapají po dechu, když prochází kolem nich a tvrdí se, že slabost pro ni má sám premiér. Za svůj vzhled ale utratí nemalé peníze, které musí ze svých sponzorů neustále mámit.

**Lady Clara Griffithsová, vévodkyně z Burrough Hill** – Postarší elegantní dáma s&nbsp;nápadnými rudými šaty a blyštivými šperky, za které by se dal koupit menší stát ve východní Evropě. S&nbsp;pobaveným úsměvem pozoruje lidi kolem sebe a spřádá pletichy prostě pro potěšení z&nbsp;rozruchu, který způsobí. 

## Vyšší střední třída 

### Pánové

**Walter Stanbury** – Má na sobě kostkovaný kabát, na který je zjevně velice pyšný, cylindr a kouří doutník. Je majitelem textilní továrny a sluha za ním nese balíky s novými šaty, které vybral pro svou choť. Vrásky na čele mu dělá dlouhodobý výpadek dodávek vlny a blížící se termín armádní zakázky.

**Charles Hopkin** – Majitel lodní společnosti a ošlehaný mořský vlk, který po suché zemi kráčí s&nbsp;nejistotou člověka, který strávil většinu života na kymácivých palubách lodí. Plive, kleje jako pohan a aktivně vyhledává příležitosti se porvat. Má ale prý vynikající oko pro obchod. 

**Thomas Godwin** – Žoviální chlapík s&nbsp;navoskovaným knírkem, který si v&nbsp;ruce stále hraje s&nbsp;klenotnickou lupou. Je to obchodník s&nbsp;drahokamy z&nbsp;kontinentu, kdokoli se s&nbsp;ním pustí do řeči, zjistí, že se nakonec budou bavit o drahých kamenech a jejich prodeji, ať dělá, co dělá.

**Oscar Everey** – Bankéř s koženým obličejem ve smokingu, s&nbsp;deštníkem v&nbsp;ruce a čerstvým vydáním *Financial News* pod paží. Je jako sfinga, nikdy neukáže žádné emoce, a&nbsp;alespoň částečně naživu se zdá jen, pokud se mluví o penězích. Střádá obrovské úspory a tajně touží po dobrodružství, ale sám by se nikdy neodhodlal si nějaké zařídit.

**Nils Bergström** – Dobře oblečený trpaslík zdánlivě středního věku, průmyslník a vynálezce. Je excentrický, stýská se mu po domovu a nechává si dovážet ze Skandinávie aquavit, bez kterého odmítá pracovat. Hledá podporu pro zřízení a provozování palírny, aby svůj oblíbený alkoholický nápoj mohl vyrábět přímo v Anglii.

### Dámy

**Emma Haywardová** – Vkusně oblečená dáma v cestovním oděvu. Její otec jí zanechal slušné prostředky, které nyní využívá, aby se svou komornou Jenny procestovala Evropu a zahlédla co nejvíc ze světa. Právě se vrátila z Marseille a rozhoduje se o plánech na příští měsíc.

**Jennifer Lennoxová** – Pohledná bruneta s orlím nosem, choť ministra, za kterou běží několik sloužících s novými klobouky, které nakoupila. Svého muže využívá pro jeho postavení a peníze, které rozhazuje plnými hrstmi.

**Dahlia Bakerová** – Američanka v oblečení podle poslední pařížské módy a přízvukem, který všem Angličanům leze na nervy. Je sběratelka a překupnice, ve vetešnictvích pátrá po pokladech, které by její klienti za oceánem ocenili. 

**Berryl Shawová** – Baculatá dáma s laskavou tváří, choť biskupa a vyhlášená kuchařka. Je právě uprostřed příprav zahradní slavnosti a nemá náladu na žádná vyrušení.

**Josephine Laurentová** – Tajuplná dáma (snad Francouzka) s alabastrovou pletí v černém, která zamyšleně  kouří cigaretovou špičku. Je básnířka, právě se zasekla uprostřed rýmu a snaží se vymyslet, co se rýmuje se slovem „opium“.

## Nižší střední třída 

### Muži

**kapitán Horatio Henley** – Zamračený veterán se zjizveným obličejem. Nepřetržitě kouří dýmku a pije, aby zapomněl na hrůzy Krymské války, které ovšem ochotně povypráví každému, kdo mu bude chtít naslouchat.

**Isaiah Davies** – Vysoký smutný muž v ošuntělý šatech, který má věčně rýmu a třese se zimou i v létě. Většinou se snaží nebýt vidět a nebýt centrem pozornosti, což s jeho výškou není snadné.

**Patrick Henry Bennet** – Hubený zrzavý vikář s přeskakujícím hlasem a ušmudlaným kolárkem. Vypadá plaše a svou bibli svírá jako ochranu před zlem tohoto světa. Na své ovečky dohlíží jako pravý pastýř, možná až moc svědomitě.

**Thierry Bouteiller** – Hubený uštěpačný goblin v pečlivé uniformě majordoma šlechtické rodiny. Je ze staré rodiny, kde se pozice majordoma dědí po staletí, je věrný až za hrob a většinu času nesnesitelná osina v zadku. Pro svého pána ale vždy chce jen to nejlepší, byť by občas musel přivřít oči před původem zboží.

**Magnus Jansson** – Gnómský holič v bílé zástěře, jehož nůžky a břitvy se míhají rychleji než je lidské oko dokáže zahlédnout. Má kruhy pod očima a zívá, protože se mu narodil syn a on už se přes týden nevyspal. Co by jen dal za celou noc nerušeného spánku…

### Ženy

**Agatha Mooreová** – Manželka hokynáře, tlustá dáma s pronikavým hlasem, který se nese do daleka. Stojí se založenýma rukama a užívá si být centrem pozornosti. Jen běda, když se té pozornosti dostává někomu jinému!

**Irene Wilsonová** – Přísně vypadající učitelka ve středních letech s hromadou knih pod paží a tlustými brýlemi. Mezi učebnicemi ukrývá sešitky červené knihovny, které lačně čte při každé možné příležitosti a sní o tom, že by se i jí dostalo takového románku.

**Elsie Kingová** – Dáma oblečená v černém vdovském šatu, jejíž tvář je ukryta pod smutečním závojem. Zesnulý manžel jí zanechal nějaké skromné prostředky a ona se nemůže dočkat, až skončí předepsaná doba truchlení, aby si mohla najít někoho, kdo se k ní lépe hodí. A to nejen věkem.

**Alice Wrightová** – Koketně se usmívající dáma v nápadně barevných šatech a s drahým účesem. Živí se vyhazováním nohou jako kankánová tanečnice v kabaretu, ale potají sní o tom, že se stane skutečnou herečkou ve vážných rolích.

**Kajsa Eiríksdotter** – Rázná trpaslice v praktických šatech a s ohromnou doktorskou brašnou, která nemá čas na žádné hlouposti. Ve Švédsku vystudovala medicínu a jejím životním cílem se stalo zmírňovat utrpení. Účtuje horentní sumy za své služby těm, kteří si to mohou dovolit, aby mohla koupit léky pro chudé, které léčí zadarmo.

## Dělníci a městská chudina

### Chlapi

**Ron Darkwater** – Skřetí nádeník v zaprášených a záplatovaných šatech a s rukama plnýma mozolů. Do města přišel ze skotské Vysočiny a v docích pracuje tvrdě od nevidím do nevidím, aby zaopatřil ženu a malé děti. 

**Owen Ward** – Řezník ve špinavé, zvířecí krví potřísněné kožené zástěře s křivými zuby a trvale špatnou náladou. Málokdy pouští řeznický sekáček z ruky a nesnáší obvinění, že přidává krysí maso do pirohů. Nenechá si přece zkazit pověst cenově přijatelného kuchaře!

**Arnie** – Vysoký a hrůzně vypadající troll, od paty po uši od zapáchajícího bahna, kráčí cílevědomě a rozvážně. Živí se sběrem věcí z londýnského bahna, které lidé vyhodili. V soukromí je tichý a jemný, z bahna sbírá a potají opravuje porcelánové hrníčky na čaj. Část z nich prodává, aby měl na svůj oblíbený irský stout.

**Patrick „Zrzek“ O’Casey** –  Švihácky oblečený Ir se zrzavou kšticí a elegantním modrým šátkem kolem krku.Je to rváč a povaleč, který pije víc, než by slušelo, ale ženské mu pro jeho vzhled padají k nohám. Ví to a značně na to hřeší.  

**John „Jezevec“ O’Brien** – Tvrdou prací shrbený irský kolohnát s opotřebovaným dokařským hákem u pasu. ‚Jezevec‘ je přístavní dělník třetí generace. Jeho otec i děd byli dokaři a jeho syn bude brzy plnoletý a nastoupí do doků také – na tu partu chmatáků, se kterou se tahá, už mu brzy nevyzbyde čas. 

### Ženské

**Slečna Britta Persdotter** – Gnómská kapsářka, co si přivydělává jako pouliční prodavačka květin. Na ulici vyniká svým jemným vzhledem, díky kterému se dokáže vymluvit téměř ze všeho. Ale těch zlatých hodinek s monogramem se bude muset diskrétně zbavit, už se na ni prý jakýsi ranař vyptával.

**Bridget „Biddy“ Collins** – Zrzavá Irka ve starých, ale pečlivě vyspravovaných šatech. Do Londýna přišla teprve nedávno a má stále výrazný irský přízvuk. Přestože doma pracovala jako šička, ve městě nenašla práci a musí prodávat své tělo, aby uživila rodinu.

**Mel Stillwindová** – Skřetice se zjizveným obličejem ve švihácké vestě a elegantní buřince. Jak naznačuje hrací karta zasunutá za stuhou klobouku, patří ke gangu z Mill Street. Je proslulá používáním dvojice boxerů při pranicích a rychlýma nohama, které jí umožňují unikat policii. Což je věc, kterou musí řešit až podezřele často. 

**Priscilla Harrisonová** – Milé děvče z venkova, které většinou roznáší pinty piva v hospodě U&nbsp;Jelena. Ráda si zdobí vlasy květinami a nesnáší chlapy, kteří ji zkouší ochmatávat. Už několik týdnů hledá slušný podnájem, aby se nemusela stále zamykat před hostinským v podkrovním pokojíku.

**Katherine „Kitty“ Bennettová** – Starší dáma, která plete na lavičce, zatímco na ni muži hvízdají a ona na ně koketně mrká a mává. Málokdo by to odhadl, ale mezi zákazníky je Kitty stále velice populární dáma večera (odpoledne, rána, jak je potřeba), proslavená především svými hbitými prsty.
