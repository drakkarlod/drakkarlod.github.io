---
layout: article
title: Extraterestriální rasy
authors: Kin
tags: 'materiály a doplňky, inspirace'
summary: >-
  Krátký seznam několika mimozemských ras a národů pro Vaše sci-fi rpg hry.
  Inspirujte se a využijte z nich cokoliv chcete a jak
  chcete.<br>[gateofpandora.blogspot.com](https://gateofpandora.blogspot.com)
published: true
---

## Suruzunové

Obrovští, nadlidsky silní a neskutečně odolní. Humanoidní giganti s plochým obličejem a kostěnými výrůstky. Kůži mají tuhou jako hroch.

    • Suruzunové jsou divoký národ s těžce kastovní plutokratickou společností, rozhádanou na malé klany.
    • Živý se radiací, z toho důvodu mají velmi volatilní genom a často se od sebe jednotlivý jedinci mohou lišit drobnými i většími mutacemi.
    • Jsou bezpohlavní. Jejich děti se jim rodí v těle po pozření jiného dospělého Suruzuna. Ven se prorvou skrz rodičova záda, kde protrhnou částečně zarostlou mřížku otvorů. 
    • V jednom vrhu jich je až několik desítek.
    • Po narození jsou velice divocí a nebezpeční, sežerou na co přijdou. Proto je klan, kterému se narodili, vězní, dokud nedorostou do puberty, kdy se jim víc vyvine mozek, a je možné jim násilím konečně vtlouct nějakou poslušnost.
    • Jejich děti jsou velice výživné a velice chutné, po sektoru jsou považováni za delikatesu. Suruzumové nemají žádné mateřské vlohy, často je sami jí.
    • Navíc jsou i lehce halucinogenní.
    • Mají velkou náchylnost k vypěstování závislostí na drogách apod.
    • Jména: Hylidus, Bubonus, Sooglos, Brachyces, Micrixas, Ranoides, Nyclibas.

## Laozi

Laozi jsou plynná rasa z různě barevného vířícího kouře, od velikosti medicimbalu až po slona. Z celého těla jim vyrůstají  mlžná chapadla.

    • Dokáží na svém těle vytvořit silové pole a tak se dokáží chránit proti výstřelům, silným větrům a i nevlídnosti vesmíru.
    • Jsou to mistři bojového umění Gashokutsu, které využívá nespočet jejich chapadel, možnosti vytvářet energetické pole a jejich plynné podstaty.
    • Krmí se energií a vylučují dýchatelnou atmosféru. Je možné je za živa použít jako super palivo do hyperprostorových motorů.
    • Mezi sebou se baví pomocí zbarvování svého těla, v něm se svíjejícími vzory a výboji pole.
    • S lidmi dokáží mluvit pomocí speciálních obleků nebo skrz jinou bytost, když se do ní vnoří.
    • Jsou extrémně egocentričtí a špatně nesou, když si je ostatní rasy pletou mezi sebou (což je docela lehké) a tak své humanoidní exo-obleky velmi personifikují a zdobí svými úspěchy a trofejemi.
    • Teokratická společnost s vírou ve věčný pohyb, změnu a jedinečnost okamžiku.
    • Neznají a nechápou koncept smrti a ublížení. Protože oni se po smrti stanou součástí vesmírných plynů a narodí se znovu.
    • Jména: HónLiǎn, Xìnwúsè, Hēisèhǎi, Fāngxíng, Jìngcháng, Sè Lán De, Gzhǐhào.

## Vorkosmichesk

Cca 1 m vysocí, drobné oči a široká ústa plná ostrých zubů ve dvou řadách. Různě zbarvená kůže s jemnou srstí, často zdobená tetováními v nejednotném stylu. Oblečení jsou v divokých kombinacích různých stylů a šperků. 

    • Národ bez vlastního světa, tuláci, dobrodruhové, zloději, žoldáci.
    • Naprosto nechápou a neuznávají osobní vlastnictví, ukradnou cokoliv co není přibité, nebo pod dohledem. Kompulzivní hrabivci.
    • Osobní prostor jim taktéž nic neříká a celkově empatie není jejich silnou stránkou.
    • Egoisti. Dokáží si zdůvodnit naprosto cokoliv, pokud je to v jejich zájmu.
    • Celý život hromadí co největší majetek a ten následně skrývají do své hrobky. Tu zdobí tak, aby co nejvíce oslavovali svou osobu a zároveň ji chrání složitými bezpečnostními systémy. Protože věří, že ukrást se dá vše, tak počítají s tím, že se někdo pokusí okrást i je. Po vesmíru je skryt nespočet smrtelně nebezpečných hrobek plných pokladů i mimozemského odpadu.
    • Mění barvu dle nálady, jejich srst má schopnost mimiker podobně jako chobotnice. 
    • Jména: Shishiga, Domvoi, Kikimora, Vodanoy, Poludnitsa, Gorynych, Besomar.

## Ormellomrom

Tlustí, popelavě šedí červi s kostěnými výrůstky kolem zobáku, bez očí. Těla mají pokrytá tvrdými štětinami, které jim rostou celý život, takže mladí mají štětinky, staří vypadají jako plazící se plnovous.

    • Ormellové se rodí jako samci, velcí sotva jako palec. Celý život pomalu rostou. V dospělosti ztrácí mužské pohlavní orgány a začínají se jim vyvíjet ženské. Nejstarší jedinci, tentokrát už jako samice, mohou být velcí jako autobus. Rozmnožují se pouze jednou za život, protože snůška po narození sežere svou matku.
    • Každý má dobře vyvinutou telepatii, čím starší, tím má i lepší psionické schopnosti.
    • Jsou slepý a hluchý, svět vnímají skrz otřesy a mentální otisky. A navíc mají dlouhý chápavý rozvětvený jazyk, který mohou dle potřeby používat jako končetinu. 
    • Mají zobák, schopný prokousnout i ocel.
    • Pokud zemřou a ještě mají samčí pohlavní orgány, tak se změní na wolfram.
    • Mají absurdně těžce byrokratickou a složitou politickou matriarchální společnost.
    • Na nic se nespěchá, rádi lelkují a povalují se. Někteří i dlouhodobě hibernují a rozmýšlí. 
    • Milují smlouvání, obchodování a byrokracii.
    • Jména: Dvergr, Draupnir, Gungir, Skíblard, Kvasir, Voluspa, Myrkfár, Svártr, Dokalfár.
    
## Xótiko Kóngbái

Hubení jako větvička, vysocí a s šesti očima a šesti končetinami. Pokožka je bílá a lehce září. Vypadají jako vznešení pavoukoidní humanoidé vytvoření z kostí.

    • Je to národ bez světa, protože jej kdysi v emocích poháněných válkách zničili. Nyní cestují vesmírem a pozorují a učí se, jak být lepšími. Silně filozofická společnost.
    • Jejich těla jsou natolik efektivní, že nemusí moc spát ani jíst, přičemž z těla nevylučují žádné zbytky-exkrementy.
    • Jsou imunní na většinu nemocí, virů, jedů a drog. Stárnou neskutečně pomalu.
    • Jsou náchylní na extrémní emoční projevy, jako je například smutek nad ztrátou milované osoby, nebo protest proti neprávu. Ty mají tendenci je strhnout, přičemž se jí plně oddají. A to i kdyby byla daná emoce proti jejich přirozenosti. Kvůli tomu kdysi zničili svůj svět.
    • Snaží se žít asketicky, meditovat a  zlepšovat kontrolu nad vlastním vědomím. 
    • Všechny jejich končetiny mají chápavé prsty. Používají je jako ruce, tak i jako nohy.
    • Jejich společnost je egalitářská, každý jedinec je respektován a jeho hlas má stejnou váhu jako hlasy ostatních.
    • Jména: Zhongong, Sófos, Ziwo, Sképsi, Minsun, Boniu, Epicurus, Yanyan, Anaxagoras, Bushang, Sallustius.
