---
layout: article
title: Úvodník
summary: 'Úvodní slovo'
authors: redakce
tags: úvodník
---

Vážení čtenáři, 

můžete číst již patnácté číslo elektronického časopisu Drakkar, které vychází již podruhé v novém rozložení a designu, který (jak doufáme) vám usnadní čtení a ještě lépe zpřístupní obsah. Stále však není konečný, a pokud k němu budete mít jakékoli připomínky, budeme velice rádi, pokud nám je napíšete. 

Téma tohoto čísla je zvláštně znějící termín „RPG CZ+SK Design“. Ptáte se, co můžete od Drakkaru tentokrát očekávat a zda se redaktoři konečně nezbláznili? Obě otázky jsou na místě, ale nakolik můžeme soudit, zcela při smyslech vám překládáme číslo, které se věnuje našemu (tedy českému a slovenskému) designu RPG a RPG fenoménu u nás jako takovému. Oslovili jsme české a slovenské tvůrce a podařilo se nám získat zajímavé články i rozhovor, které, doufáme, budou pro vás podnětné a přínosné. Pokud budete mít k některému článku otázky, připomínky nebo s ním budete nesouhlasit, pak máte možnost se k němu vyjádřit na RPG Fóru, kde bude (s určitým technickým zpožděním) ke každému článku založena debata. 

Venku se pekelná vedra střídají s intenzivními lijáky, což je ideální doba na to, začíst se do tohoto čísla a třeba i – kdo ví – začít pracovat na vlastním RPG? Přes hlasy o tom, že RPG v Čechách, na Moravě a Slovensku je na ústupu a že přichází pro tento druh zábavy soudný den, máme za sebou další ročník RPG Kuchyně, velice úspěšný Gamecon, letos vyšlo několik nových domácích RPG (o dvou z nich zde najdete článek), v plánu jsou další nejméně tři dosud neohlášené (Drakkar má dobré zákulisní informace ;-) ) a velice zajímavé projekty – a byl ohlášen vývoj Dračího doupěte 2 (o něm se více dozvíte v rozhovoru s Bouchim). Zdá se tedy, že nás čeká nikoli soudný den, ale snad nová renesance. A k ní můžete přispět i vy! Nejen tvorbou nových RPG, ale třeba i publikováním článků v Drakkaru. Rádi vaše články a texty zveřejníme – informace, jak můžete své články poslat, najdete zde: http://rpgforum.cz/forum/viewtopic.php?f=204&t=7073 

Neradi bychom vás ještě dále zdržovali od Drakkaru, protože jeho obsah je přece tím, co vás na tyto strany přilákalo, a proto vám přejme příjemné čtení!
