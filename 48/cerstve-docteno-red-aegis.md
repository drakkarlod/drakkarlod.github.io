---
layout: article
title: "Čerstvě dočteno: Red Aegis"
authors: Skenderax
tags: recenze
summary: Na túto hru sa teším, od kedy som ju prvý krát uvidel na Kickstarteri. Veď kto by sa netešil, ak je fanúšikom Sid Meier’s Civilization a RPG. A tak som sa ihneď chopil pravidiel Beta verzie, ktoré by nemali byť ďaleko od skutočnej hry.
---

Ako prvé by som chcel poznamenať, že i keď hra má vlastný systém rozhodovania konfliktov, autori vydajú Pathfinder, Fate Core, 13th Age a Dungeon World hack. Systém používaný v pravidlách preto zhrniem len niekoľkými vetami.

Na rozhodovanie konfliktov hráč zoberie tri kocky (plus nejaké bonusové), hodí si a zoradí hody od najväčšieho po najmenší. Tie porovná s hodnotou rizika, resp. hodmi, ktoré vykoná Arbiter. Kto má viac „výhier“, uspeje. Hodnota nebezpečenstva sa časom zvyšuje a podľa vývoja kmeňa sa zvyšuje i hodnota kociek, ktorými si hráč hádže. Začína sa s k4 a končí s k12. A tak je na hranie podľa základných pravidiel potrebné mať zásobu aspoň troch kociek z každého druhu.

<div class="sidebar" markdown="1">
### Red Aegis

- Vorpal Games, 2014
- Brian R. James, Matt James

<a href="https://www.kickstarter.com/projects/vorpalgames/red-aegis-roleplaying-game">stránka na Kickstarteru</a>
</div>

Hra samotná má veľmi zaujímavý koncept. Primárne je tvorená pre hranie od praveku do ďalekej budúcnosti, keď ľudstvo kolonizuje vesmír. Nemyslím si však, že je to nemenné pravidlo, a viem si predstaviť, že by sa zahral fantasy svet podobný tolkienovskej Stredozemi. Tieto obdobia sa rozdelia na 3 časti a tie na ďalšie tri časti. Hráči – hra odporúča troch až siedmich – si spomedzi seba vyberú jedného, ktorý bude danú časť viesť. Nebude tak hrať za svoj klan, ale tým, že sa stane Arbitrom, jeho klan získa svoje výhody. Odporúča sa, aby každý hráč Arbitroval aspoň raz. Pri minime troch hráčov by to znamenalo, že optimálne by bolo, aby každý viedol tri hracie obdobia.

Pred začiatkom hry sa hráči dohodnú na príbehu – na nebezpečenstvách – charakteristických pre daný vek, nadefinujú si svoje kmene, klany a hrdinu pre dané obdobie. Kmene, klany i hrdinovia – v hre volaný Scion – majú svoje štatistiky, ktoré podľa mňa autori udržali v rozumnej jednoduchosti. Štatistiky kmeňa a klanu sa samozrejme vyvíjajú a Scion je každý vek iný. A tu sa mieša hranie RPG a starej počítačovej hry Civilization.

![](9233c3a25729963a4bbeee6-opt.jpg)

Z pohľadu klanu hráči pomocou prieskumu, diplomacie a boja rozširujú svoje územia, získavajú bohatstvo a suroviny. Tie potom investujú do stavby budov (landmarks), ktoré zlepšujú vlastnosti kmeňa a posúvajú ho tak na stupnici k dokonalosti. Budovy sú rozdelené od jednoduchších, ktoré je možné postaviť v prvom období ako napríklad Barracks, až po budovy deviateho obdobia ako napríklad Star Ender. Zaujímavosťou systému je i to, že je možné najímať si follower-ov, ktorí dávajú bonusové kocky, alebo znižujú rebéliu alebo inak špeciálne ovplyvňujú klan. Je tu pomerne veľký výber, ktorý je ale prehľadne zobrazený v príslušných tabuľkách.

Súčaťou hry je samozrejme aj hranie za postavy, ktoré sa postavia ako družina, alebo aspoň ako skupina, problému charakteristickému pre dané obdobie. Úspech alebo neúspech Sciona negatívne i pozitívne ovplyvňuje štatistiky klanu. Celkový neúspech zas môže znamenať katastrófu, z ktorej si klan odnesie výrazné rany, pri najhoršom zanikne.

Na záver by som rád povedal, že hra – bez ohľadu na použité pravidlá – nie je podľa mňa vhodná na oneshoty. Pravidlá si treba minimálne prelistovať, aby ste neviedli svoj klan náhodne. Pravidlá sú však pekne napísané, prehľadne rozdelené do kapitol s prehľadnými tabulkami.

PS: Podľa posledného update na kickstartoveskej kampani, 5.–8. februára sa bude konať Winter Fantasy Gaming Convention, na ktorom Matt James odohratá vzorovú hra skrz deväť vekov. Túto by mali nahrávať, a tak bude možné získať ešte lepšiu predstavu, ako Red Aegis vyzerá v praxi.
