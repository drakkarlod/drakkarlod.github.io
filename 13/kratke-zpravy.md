---
layout: article
title: 'Krátké zprávy'
authors: Ecthelion²
tags: 'Altar, krátké zprávy, soutěž, Střepy snů'
---

Další dávka krátkých zpráv o tom, co se za poslední dva měsíce odehrálo na domácí RPG scéně. Očekávané Střepy snů se blíží ke svému vydání. RPG Fórum pořádalo RPG Kuchyni, soutěž ve tvorbě vlastních her. Zdá se, že s domácími RPGčky se v poslední době roztrhl pytel! A do třetice, vydavatelství Altar přesouvá své oficiální diskuze o DrD+ na RPG Fórum. Více v samotném článku.

### Střepy snů  

Střepy snů jsou nadějným českým RPG projektem, který má velké šance stát se uznávaným komerčním RPG. Stojí za ním Matouš „Erric“ Ježek, známá postava české RPG scény, autor Bestiáře pro Dračí doupě Plus a jeden z hlavních organizátorů GameConu. Střepy snů vnášejí do českého hraní nový přístup, který hru oprošťuje od zbytečných detailů a soustředí se jen na příběh a jeho prožívání. Více než na detaily okolo se soustředí na sny, přání, noční můry a děj jako takový a snaží se zprostředkovat filmový přístup ke hře.

V lednu byla na stránkách hry zveřejněna první kapitola, která je komplexnější ukázkou, z níž si člověk může udělat obrázek, jak bude výsledná hra vypadat. Profesionální layout a skvělé obrázky Michala Ivana dávají tušit, že tohle je rozhodně projekt, se kterým je třeba na naší scéně počítat.

V blízké době má být také zveřejněna volně stažitelná a šiřitelná LITE verze, která představí i herní mechaniky a s jejíž pomocí bude dokonce možné si hru vyzkoušet. Nenabídne sice všechna pravidla a možnosti, které bude obsahovat plná hra, ale je to rozhodně krok hodný ocenění, protože dovolí udělat si o hře představu ještě před samotným zakoupením pravidel.

[Stránky hry, kde najdete další informace.](http://www.strepysnu.cz)   
[Diskuse o Střepech snů](/forum/viewforum.php?f=213) také probíhá na RPG Fóru.

### RPG Kuchyně 2009  

Na RPG Fóru proběhl druhý ročník soutěže [RPG Kuchyně](/souteze/rpgkuchyne). Soutěžící, zvaní kuchtíci, měli za úkol vytvořit funkční hru ze zadaných ingrediencí v průběhu 14 dnů. Celkem se sešlo úžasných 12 her od 11 autorů. Některé z nich jsou velice inspirativní a rozhodně si zaslouží vaši pozornost.

Výsledky soutěže by měly být oznámeny několik dní po vydání tohoto čísla Drakkaru.

Všechny hry si můžete [stáhnout a prohlédnout zde](/forum/viewtopic.php?f=237&t=6569).

### Oficiální diskuse Altaru na RPG Fóru  

V průběhu ledna také došlo k přesunu [oficiálních diskusí k produktům firmy Altar](/forum/viewforum.php?f=238) na RPG Fórum. Zde se o ně stará Bouchi, který je k dispozici pro oficiální stanovisko Altaru.
