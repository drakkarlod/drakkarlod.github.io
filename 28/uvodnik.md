---
layout: article
title: Úvodník
summary: 'Úvodní slovo'
authors: redakce
tags: úvodník
---

Vážení čtenáři,

rádi bychom vás přivítali nad stránkami dalšího Drakkaru, který se vrací z dalekých zemí s lupem nejnovějších článků o RPG a hraní obecně. Přípravu tohoto čísla poněkud poznamenal začátek školního roku a určité problémy, ale jsme rádi, že si již toto číslo můžete přečíst.

Sekce věnovaná Dračímu doupěti II se pěkně rozrůstá. Tentokrát zde můžete najít od Aljena další magické předměty (a tento seriál bude zakončen v příštím čísle posledním dílem), které můžete využít pro vaše hraní. Stejně tak zde můžete najít crowenovy slovanské runy pro vědmáka, které prošly cizelováním mezi testery a autory hry, takže jsou plně hratelné a atraktivní pro všechny světy inspirované slovanskými prvky. Stejně tak i dobrodružství Bludičky od PetraH je určeno pro systém DrD 2. Pro příští díl chystáme další článek na pokračování, který se bude věnovat… ale raději se nechte do příště překvapit! ;)

Mezi další články patří článek o žánru pulpu, který se snaží celý problém uchopit na základě debaty, která probíhala na RPG Fóru a představit možnosti hraní a stavby příběhů v jeho rámci. Mezi další články patří představení nově vydaných gamebooků Lone Wolfa (pokud vám unikla gamebooková legenda, můžete nahlédnout, jak vypadá její nové zpracování)či popis bitvy u Inkermannu z poloviny devatenáctého století jako inspiraci pro podobu bitev viktoriánského válečnictví pro hraní RPG (nezapře se, že autoři článku stojí za Příběhy Impéria).

Přejeme vám příjemné čtení!
