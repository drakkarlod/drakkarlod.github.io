---
layout: article
title: Skupinová zázemí pro Dračí hlídku – 1. díl
authors: Václav „Kasai“ Daneš
tags: 'materiály a doplňky, inspirace, dračí hlídka'
summary: >-
  Začínáte novou družinu ale přijde vám že se hráči nemají čeho chytit? Nebo
  chcete dát družině atmosféru a motivaci? Zkuste skupinové zázemí!
published: true
---

> Václav "Kasai" Daneš je ambassador za Ústecký kraj. 

Skupinová zázemí mají pomoci vypravěči i družině v motivování postav, vytvoření vazeb, ale taky družinu odměňuje fikčním bonusem. Skupinová zázemí umožňují si vybrat několik rolí, v závorkách je otázka, jejíž zodpovězením prohloubíte vazby mezi členy družiny. Doporučuji si role vybírat ve třech fázích: v první fázi si každý vybírá sám, ve druhé hráči vybírá roli družina (krom voleného) a v poslední fázi vybírá vypravěč. Nikdo by neměl být nucený do žádné role. Pokud se role neshodují ve všech 3 fázích, rozhodne vypravěč s hráčem, případně určí roli z jiné skupiny. Vyjma vůdcovských rolí nevadí, když se objeví dvě stejné role – rozliší je otázka na dokreslení, která dá každé postavě jiný odstín. Příklad: Budou vybráni dva darebáci, jeden chce pozornost, zatímco druhý se tím jen přetvařuje, aby nebyla znát jeho deprese. Je taky možné složit náhodnou družinu s rolemi z různých skupin.

## 1. Rodina

Pokrevní příbuzní, vzdálení příbuzní, svatbou spojení nebo velmi blízcí přátelé. Počítají se i adoptovaní a věrné služebnictvo.

>Rodina drží při sobě, a to i když v ní vřou spory a rivalita. Tyto vnitřní spory si nechávají pro sebe a vědí, že se může jeden spolehnout na druhého.

- **Hlava rodiny:**	Nejstarší, nejsilnější nebo nejmoudřejší. Někdo, kdo dokáže držet rodinu pohromadě a ochránit ji. (Jak jsi se do této pozice dostal/a?)
- **Raubíř:** Kvítko, které dělá pořád jen problémy. Když je to ale potřeba, dokáže se nesobecky obětovat. (Proč děláš tolik neplechy?)
- **Maminka:** Nehledě na pohlaví a věk, má starost hlavně o ostatní. Vždy se snaží dávat, i když sám/sama nemá, radí a chrání. (Kvůli čemu se o ostatní tak bojíš?)
- **Fňukna:** Brečí kvůli každé prkotině a ostatní si jej/ji dobírají. Je zbabělec, ale přeje si být pro ostatní užitečný. (Čeho se tak moc bojíš?)
- **Černá ovce:** Doživotní nebo aktuální puberťák, udržuje si odstup, má neustále mrzutou náladu. (Proč jsi tak odtažitý?)
- **Strejc:** Nemá mnoho zábran, je spíš pro zábavu, někdy/hlavně i tu zakázanou. (Z jakého důvodu tě tolik baví porušovat nařízení?)

#### Skupinová dovednost: Laskavost rodině 

Dluží-li nějaká nehráčská postava nebo frakce laskavost hráčské postavě či družině, může si vyžádat její splacení kdokoliv z rodiny.

## 2. Armáda

Vojáci, žoldáci, partyzáni i milice. Organizovaná bojová skupina.

> Ať veterán, nebo zelenáč, jste na jedné straně a máte jasný úkol. Selhání nepřipadá v úvahu, je to jasné?!

- **Velitel:** Zodpovídá se nadřízenému a spravuje chod operace. Musí dobře znát schopnosti svých podřízených a spravedlivě velet. (Čím jsi si to zasloužil?)
- **Zelenáč:** Nezkušený člen jednotky. Ptá se ostatních a často si neví rady. (Kdo z jednotky je ochotný ti pomáhat nejvíce?)
- **Veterán:** Bojoval v mnoha bitvách a válkách, bývá poradce a taktik jednotky. (Jaké hrůzy jsi zažil a kde jsi je viděl?)
- **Zdravotník:** Udržuje jednotku naživu, spravuje léky a příděly jídla podle potřeb a situace. (Kdo ti pomáhá držet hlavu vzhůru?)
- **Zvěd:** Průzkumník a špion, mnohdy předsunutý za liniemi nepřátel. Informace mají někdy vyšší důležitost než život. (Proč tolik riskuješ?)
- **Motivátor:** Udržuje morálku a motivaci, stará se o myšlenky a zdravý rozum. (Co motivuje tebe, abys mohl motivoval ostatní?)

#### Skupinová dovednost: Kódovaná řeč

Jako jednotka máte určité kódy, které samy o sobě nic neznamenají, ale pro vás to jsou jasné instrukce, povely a tajné šifry s informacemi. Lze se naučit i cizí kódovanou řeč.

## 3. Náboženský řád

Máte stejného boha, odpovědi na životní otázky jste našli ve víře a jste jí oddáni.

> Oddanost je velmi důležitá, svět venku mimo chrám umí být velmi krutý, a proto je důležité věřit jeden druhému a víře.

- **Jeho milost:** Vysoce postavený církevní představitel. Jde mu o blaho jeho lidí a umí být stejně tak krutý, jako milý. (Kde se v tobě ta silná osobnost bere?)
- **Lazebník:** Léčitel výpravy, obvykle pacifista, ale když to je nutné, umí velmi uškodit. (Komu bys pomohl, a komu už ne?)
- **Inkvizitor:** Oheň spalující nevěřící a ničitel heretiků. Paladin v boží armádě. (Co rozdmýchává tvůj oheň?)
- **Prorok:** Vždy ví něco víc než zbytek výpravy, naslouchá hlasům a hledá znamení. (Kam tě vedou hlasy a co chtějí, abys dělal?)
- **Kajícník:** Ve svém životě udělal mnoho zlého a nyní se to snaží odčinit cestou víry. (Co zlého jsi udělal?)
- **Poutník:** Zcestovalý svatou poutí, jež je nekonečná, protože osvícení je sama cesta. Moudrý, ale zvyklý na samotu. (Co tě přimělo vyrazit na cesty?)

#### Skupinová dovednost: Konverze

Výprava může konvertovat nehráčské postavy (pokud se jim to povede*). Pokud jichkonvertuje více než 10, jmůže je použít jako dav, který je možné přesvědčit k téměř čemukoliv, co víra dovoluje.

> \* Např. několikeré přehození INT vesničana hráčem (vedení teologické diskuze); pomoc vesničanům s nějakým složitým problémem; prokázání, že jejich současná víra je slabší než hráčská.

## 4. Tajná organizace

Tváříte se jako normální občané, ale tajně se scházíte na schůzkách a plníte úkoly, jež musí zůstat skryty před zrakem lidu.

> Ať už jsou cíle vaší organizace dobré (chránit před temný bytostmi), nebo zlé (otevřít portál do dimenze démonů), mohou být do poslední chvíle skryty i před vámi. Pracujete ve stínech, vaším spojencem je jen málokdo. Od krále po nuzáka, všichni jste věrni cíli organizace.

- **Kápo:** Dlouholetá věrnost a množství zkušeností z něj dělá vedoucího úkolů. Vymýšlí plány a dává dohromady partu. (Jaké jsou tvé osobní cíle, kterých se snažíš v organizaci dosáhnout?)
- **Nováček:** V organizaci je jen krátce a stále se učí, jak to v ní funguje. (Proč jsi do organizace vstoupil?)
- **Diplomat:** Charisma a lsti. Dokáže umluvit kdekoho, aby podepsal téměř cokoliv. (Jak žiješ ve svých intrikách a lstech?)
- **Zabiják bez domova:** Chladnokrevný a vypočítavý vrah, mrknutím oka by zapálil vesnici, jen protože ho někdo viděl. (Na kom jiném ti záleží krom tebe?)
- **Šméčko:** Vymýšlí a vytváří vše možné pro sebe, pro ostatní i na prodej. Jedno udělátko nebezpečnější než druhé. (Čeho svými výtvory chceš dosáhnout?)
- **Sólo:** Opředen temnou minulostí, sedící sám v temném koutě a spokojený, když může pracovat sám. (Dlužíš někomu z družiny krk, komu a proč?)

#### Skupinová dovednost: Komunikační rituál

Jsou-li spolu 2 nebo více členů organizace, je možné provést během odpočinku telepatickou komunikaci s jiným členem organizace, jehož znají jménem nebo přezdívkou.
