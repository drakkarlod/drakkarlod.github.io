---
layout: article
title: Hreidarsága
authors: Martin Dvořák
tags: 'materiály a doplňky, zápis'
summary: Zápis z hraní
published: false
---

Doménou démonů &emsp; proplouval drakkar, 

hlubokým vesmírem, &emsp; chaosem Warpu, 

Adeptus Astartes &emsp; na planetu Aurum 

dopravil, brněním &emsp; oděné bratry. 

Pětice hrdinů &emsp; přistála v pustině, 

spěchala získat &emsp; Císaři slávu. 

Válečník Hreidar, &emsp; vesmírný vlk, 

první vždy v boji, &emsp; prost všeho strachu. 

V literu Kodexu &emsp; velice věřil 

velitel Marcus, &emsp; mistrný taktik. 

Další byl Darius, &emsp; důvtipný knihovník, 

tajemství techu &emsp; taktéž byl znalý. 

Léčitel Yilani, &emsp; jak Loki lstivý, 

zabíjel neviděn &emsp; padouchy zdálky. 

Odporné kacíře &emsp; očistil ohněm, 

paladin Calderus, &emsp; plamenů vládce. 

Nemohu nazvat &emsp; Auřanů národ 

slabochy či zbabělci &emsp; bez srdnatosti. 

Stateční štítonoši &emsp; odvážnými skutky 

častokrát získali &emsp; velkou čest. 

V ponurých časech však &emsp; na planetu přibyl, 

strašlivý nepřítel &emsp; nad jejich síly. 

Zaživa žerou &emsp; muže i ženy 

hordy tyranidů; &emsp; šíří teror. 

Zákeřní zloduši, &emsp; zloději genu, 

jsou jich horší. &emsp; Hanebně skrytí, 

známé přátele &emsp; ve zrádce změní, 

duše loupí &emsp; a důvěru ničí. 

Statečnost samotná &emsp; přestává stačit 

bez bolterů a laserů. &emsp; Luky a kopí 

kostěným hrotem &emsp; kůži jak z kovu 

prorazí stěží. &emsp; Porážka hrozí. 

Rody se radí. &emsp; Jarl Rylus 

takto mluví: &emsp; Třeba se sklonit, 

poslat zprávu. &emsp; O pomoc prosme 

slovutné reky, &emsp; Císaře syny. 

Nejprv' však nutno &emsp; neznámé muže 

podrobit zkoušce, &emsp; prověřit sílu. 

Přehnaná pověst &emsp; přinese často 

chvástalovi zmar, &emsp; i celé zemi. 

Synové Císaře &emsp; stopují saura, 

budou ho lovit &emsp; lukem a kopím. 

Brnění mocného &emsp; ni bolteru bratři 

použít nesmí, &emsp; jak přísaha váže. 

V dusivé džungli &emsp; stejně tak doma, 

jak v lesích tajgy, &emsp; na ledových mořích, 

válečník Hreidar &emsp; jako vlk větří, 

za pachem ještěra &emsp; patrolu vede. 

Sopečným svahem &emsp; pak sestoupí níže, 

smrdutý kráter &emsp; páchne sírou. 

Ohněstrůjce Caldera &emsp; oblaží oči 

planetě rodné &emsp; podobný terén. 

Děsivý drak &emsp; dýmá jak Fáfní, 

tyčí se výše &emsp; než bitevní titán. 

Běsní a během &emsp; se na bratry vrhá, 

zadními běhy &emsp; otřásá zemí. 

Výpadu saura &emsp; vyhnout se velí 

rozvážný Marcus, &emsp; mistrný taktik. 

S Calderem kostěným &emsp; bodají kopím, 

šupiny ještěra &emsp; toliko škrábnou. 

Léčitel Yilani, &emsp; jak Loki lstivý, 

jedovou slinu &emsp; jistě míří. 

Oslepit ohromné &emsp; plazovo oko 

snaží se marně, &emsp; neb cíle mine. 

Knihovník Darius &emsp; důrazně draka 

udeří v mordu &emsp; skloněnou mečem. 

Nepřítel nezraněn, &emsp; rána však nazmar 

nepřijde pádná; &emsp; příšera váhá. 

Tu útočí Hreidar, &emsp; hrdina hbitý, 

nad jiné zdatný &emsp; v boji zblízka. 

Zuřivý berserkr &emsp; jako blesk bodá, 

čepele zbraní &emsp; zbarví se krví. 

Podťatý pařát &emsp; plaza zradí, 

dopadem nestvůry &emsp; země duní. 

Proráží patro &emsp; a proniká v mozek 

do chřtánu vržené &emsp; vlkovo kopí. 

Triumfálně pak &emsp; z tyrana trofej 

do Haistandu nesou, &emsp; hlavního města 

Adeptus Astartes. &emsp; Auřan Rylus 

přesvědčen dosti, &emsp; o pomoc je žádá. 

Čeká již člun &emsp; a přenese četu 

s motorů řevem; &emsp; mocně se třese. 

Vysokým skokem &emsp; skrz stratosféru 

dosáhnou vbrzku &emsp; doliny Grensvayl. 

Soutěsky svahy &emsp; věčně tam stéká 

surové promethium, &emsp; palivo lodní. 

Plamenem Múspellu &emsp; přejasně plane, 

svazuje cizáky &emsp; v Surtrově říši. 

Xenoská nákaza &emsp; však nečina není. 

Přes stěnu ohně &emsp; i statečné bijce 

prorazit náhle &emsp; a planetu pozřít 

stále se příšerní &emsp; vetřelci snaží. 

Vesmírní rekové &emsp; vylodí se vprostřed, 

hotovi vyčistit &emsp; vražednou líheň. 

Palebnou pozici &emsp; připravit káže 

nejprve Marcus, &emsp; mistrný taktik. 

Barikádu hned &emsp; budují bratři, 

v předpolí Hreidar &emsp; pokládá minu. 

Tu zloději genu &emsp; zákeřně se zjeví 

hrdiny vůkol, &emsp; hanebně skrytí. 

Přemíra pařátů &emsp; chystá se párat; 

na plamenném batohu &emsp; vystoupá bratr, 

Adeptus Astartes, &emsp; jak anděl pomsty, 

odpálí bombu &emsp; a obludy taví. 

Současně z trosek &emsp; a sadů suchých 

vyráží tyranidů &emsp; početné tlupy. 

Strašlivou rychlostí, &emsp; jak samotný Sleipnir, 

sprintují k bratrům &emsp; co zubatá stěna. 

Bouřného bolteru &emsp; burácí palba, 

pečlivě Marcus &emsp; dávky míří. 

Tříštivé náboje &emsp; trhají těla, 

jak klasy obilí &emsp; bestie kosí. 

Přehradu plamenů &emsp; pokládá zavčas 

válečník Calderus &emsp; vrhačem ohně. 

Salamandrův žár &emsp; stravuje stvůry, 

na dosah nepřítel &emsp; neprojde žádný. 

Ve svahu soutěsky &emsp; jeskyni spatří 

synové Císaře; &emsp; vejdou směle. 

Stísněný prostor &emsp; srdce svírá, 

temnota zapáchá &emsp; zloduchů pižmem. 

Ve vnitřním hnízdě &emsp; vytrhané visí 

kabelů svazky &emsp; z jakéhos' stroje. 

Thorovým bleskem &emsp; tam v podlahu bijí 

hybridi hnusní; &emsp; hemží se vůkol. 

Zároveň zákeřní &emsp; zloději genu 

překvapí bratry. &emsp; Prostoru málo 

k účinné střelbě &emsp; v uličkách úzkých; 

těžký boj zuří &emsp; v ztemnělé síni. 

Rotomeč rudou &emsp; zbarví se rosou 

trhaje kusy &emsp; tyranidů hrozných, 

páteře přeráží &emsp; sekera pádná; 

tak bojuje Hreidar, &emsp; hrdinný vlk. 

Ostatní bojaři &emsp; bijí se boltery, 

i meči zblízka &emsp; ohání se mocně. 

Zášlehy ohně &emsp; zalévá zrůdy 

horlivý Calderus &emsp; a hnízdo čistí. 

Tu protivník příšerný &emsp; obranou projde 

a smrští úderů &emsp; přilbu sráží 

Marcusovi modrou. &emsp; Morda pak hrozná 

odhryzne vmžiku &emsp; obličej celý. 

Pařáty vzápětí &emsp; prorazí pláty 

brnění mocného. &emsp; Bestie párá 

a strašlivou silou &emsp; salamandru urve 

v rameni paži. &emsp; Calderus padne. 

Hrdina Darius &emsp; v hrozivém hněvu 

zloděje genu &emsp; zuřivě tepe. 

Údery mečem &emsp; mistrně míří, 

poslední stvůry &emsp; ve chvíli stíná. 

Léčitel Yilani, &emsp; jak Loki lstivý, 

hned vrhá se ošetřit &emsp; obludné rány. 

Synové Císaře &emsp; stavěni silně, 

mariňák vydrží &emsp; zranění mnohá. 

V podmínkách polních, &emsp; nemaje protéz, 

hůře však v boji &emsp; obstojí bratři. 

Plamenů vrhač &emsp; připevní pevně, 

postačí ohněstrůjci &emsp; levačka pouhá. 

Duch diagnostiky, &emsp; druhého zraku, 

zaklet je v průzoru &emsp; lékařské přilby. 

Tak Yilani vůdci &emsp; vidění vrací, 

na nervy rozhraní &emsp; napojí přímo. 

Níže pak naleznou &emsp; nečisté runy, 

znaky Chaosu &emsp; zdobený přístroj. 

Tajemný teleport, &emsp; tyranidí pouta; 

zrádci lidstva &emsp; jsou nákazy zdrojem. 

V Haistandu hostinu &emsp; k hrdinů poctě, 

statečných bojarů, &emsp; vystrojí slavnou. 

Vybraných pokrmů &emsp; a pohárů piva 

plny jsou stoly &emsp; v předlouhé síni. 

Hodují hojně &emsp; a honosné rohy 

k přípitku zvedají &emsp; jarlové přední, 

smělí válečníci &emsp; i výřeční vyslanci, 

z hvězdného císařství &emsp; pozvaní hosté. 

Planetu nyní &emsp; navrátit v náruč 

celého lidstva, &emsp; Císaře přijmout, 

posvátnu přísahu &emsp; pronáší Rylus, 

jarl Haistandu &emsp; a předák hlavní. 

Pojednou je slyšet &emsp; příšerný praskot, 

s tříštěním prken &emsp; se prolomí stěny. 

Vybuchnou dveře &emsp; a dovnitř se derou 

desítky tyranidů &emsp; dychtivých trhat. 

Hrozivá horda &emsp; žene se k hostům, 

snůškopán v čele &emsp; tyčí se až k stropu. 

Zrádci země &emsp; v zapadlém dole 

ukryli tu zrůdu; &emsp; tak unikla trestu. 

Ač zaskočeni, &emsp; zbabělci žádní 

Auřané nejsou; &emsp; netvorů vprostřed 

bijí se směle. &emsp; Bitevní bratři 

též chvátají přispět, &emsp; napravit chybu. 

Tříštivou municí &emsp; mariňák Marcus 

na kusy trhá &emsp; tyranidy mnohé. 

Paladin Calderus &emsp; pekelným plamenem 

též nejednu stvůru &emsp; na uhel spálí. 

Na severním konci &emsp; slovutné síně 

císařským hostům &emsp; nákaza hrozí. 

Zloděje genu však &emsp; zadržet zvládne, 

jak blesk je Yilani &emsp; s bojovým nožem. 

Nejlítější střet &emsp; u skvostného stolu 

kde jarl Rylus &emsp; nepřátele rubá. 

Zády pak k němu &emsp; zabíjí zrůdy 

knihovník Darius, &emsp; krutě je tísněn. 

Válečník Hreidar, &emsp; vesmírný vlk, 

ni okamžik neváhá, &emsp; neznaje strachu, 

přesilou příšer &emsp; proseká si brázdu, 

po boku přátel &emsp; stane hned bratr. 

Odporný snůškopán &emsp; střemhlavým skokem 

jarlovy družiny &emsp; dopadá vprostřed. 

Statečné štítonoše &emsp; zběsile stíná 

pařáty delšími &emsp; dřevcových zbraní. 

Vražedné údery &emsp; vykryje všechny 

mistrně Hreidar &emsp; čepelí meče. 

Sedmero seky &emsp; sekery mocné 

pak lovec rozpoltí &emsp; nestvůrnou lebku. 

Tu zloději genu &emsp; zešílí ztrátou 

spojení s myslí &emsp; mateřského roje. 

Zuřivost berserkrů &emsp; zmocní se jich zcela, 

záchovy nedbají, &emsp; jen zabíjet touží. 

Nelze již bránit se &emsp; bestím běsným, 

Hreidar i Darius &emsp; podlehnou drápům. 

Mocný pancíř jim &emsp; pářou jak papír 

otevřou v trupech &emsp; obludné rány. 

Tyranidi vlastní &emsp; pak trhají těla, 

neschopni myšlení, &emsp; navzájem se vraždí. 

Ostatních obránců &emsp; odvetná palba 

kosí ty zbylé; &emsp; klid nastane v síni. 

Takto zachránili &emsp; před zkázou a zmarem 

synové Císaře &emsp; planetu celou. 

Ze silných Auřanů &emsp; Adeptus Astartes 

rekruti stanou se &emsp; nad jiné skvělí. 

Marně však valkýru &emsp; vyhlížel viking, 

Yilani ošetřil &emsp; opět své bratry. 

V pevnosti Erioch &emsp; plíce pak z plechu 

obdržel Hreidar, &emsp; hrdinný vlk. 

Zdobené veřeje &emsp; věhlasné Valhally 

zůstaly tentokrát &emsp; zavřeny bratru. 

Ve službách Císaře &emsp; slavnější smrt 

jistě mu souzena &emsp; až skončí se sága.