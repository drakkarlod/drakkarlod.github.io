---
layout: article
title: A4 - Lužní les
authors: boubaque
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex A4'
published: false
---
## A4 - Lužní les

_A) Číslo hexu:_
A4  
  
_B) Převládající krajina hexu:_
Široká soustava říčních ramen a ostrůvků
  
_C) Obsah hexu:_
- Dřevěné mostky přes kanály - cesta k trpasličím lázním  
- Obrovský lišejníkem porostlý obelisk  
  
_D) Popis hexu:_  
Skrz lužní les (vrby, olše, topoly) a stovky říčních ostrůvků vede bezpečná cesta k trpasličím lázním. Dřevěné mostky a lávky jsou udržované a cesta je dobře značená, i když je klikatější a delší, než by být mohla, veliké dravé chobotnice a lávoví krabi se na cestu neodvažují. Cestu totiž chrání, udržují a značí vodní goblini, inteligentní nízké bytosti, které skvěle plavou, skáčou i šplhají, ale především jsou velmi plaché. Za průchod jejich územím je však třeba zaplatit -- především jídlem, ale nepohrdnou žabím slizem nebo obsidiánem, které se kladou na kamenné stolce na každé straně řeky. Pokud se goblinům nabízené zboží nelíbí nebo je ho málo, značky na cestě se ztratí či zamotají, mostky zpráchniví nebo úplně zmizí a nikdo neodhání predátory.  
  
Málokdo ví, že na východní straně lesa, na největším ostrůvku urpostřed řeky se tyčí lišejníkem porostlý obelisk. Kdysi to bylo obětní místo pro elfy z potopeného města na B-5 a rytiny na obelisku prozrazují, kde se skrývají poklady elfských druidů. Dnes je to ale jediný dost velký ostrov, na kterém mohou vodní goblini vyrábět šedozelenou mast, kterou potírají svá těla, aby splynuli s lužním podrostem a odpudili dravé chobotnice a kraby. Ve veliké jámě míchají a fermentují směs říčního jílu, bezových bobulí, chmelových šištic a naškrábaného lišejníku z obelisku. Toto místo se snaží držet v tajnosti, ale špička obelisku vystupuje nad les a může částečně sloužit jako orientační bod.  
  
_E) Zápletky:_  
- Postavy jdou po cestě, když uslyší volání o pomoc asi sto kroků odsud kdesi za křovím. Je to cestovatel, který nezaplatil a teď se přetahuje s chobotnicí, která ho stahuje do vody. Pokud mu ale půjdou pomoct, můžou doufat, že ještě samy najdou cestu?  
- Trpaslíci z lázní (G-1) nebo sami elfové z vesnice (B-5) dají postavám za úkol najít uvnitř luhu elfský obelisk a vyčíst z něj, kde se v potopeném městě nachází chrám a jaké artefakty skrývá. Jenže vodní goblini nebudou chtít postavy pustit na ostrov, aby neodhalily tajemství jejich masti, a rytiny půjde přečíst, jen když lišejník spálí, polijí kyselinou nebo když ho budou goblini několik dní odírat.  
- Poslední dobou mají goblini velké problémy s počty lávových krabů (G-1) a často se jim zničí obsidiánové zbraně, ale zdaleka ne každý cestující zaplatí obsidiánem. Postavy nesměle osloví jeden goblin, aby za gobliny vyjednaly obchod, ale nabídnout můžou jen bezové víno, několik sudů chmele, i když prvotřídního, a nakládaná chapadla chobotnic.  
- Postavy narazí na skřeta, který ze stromů a kamenů maže gobliní značky. Proč to dělá? A jak se dostane zpátky ke svým, když se pohybuje směrem na severozápad?
