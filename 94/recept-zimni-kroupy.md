---
layout: article
title: 'Recept: Zimní kroupy s jablkem od Rudého draka'
authors: 'Asheara, Ecthelion²'
tags: 'Ravnburgh, doplňky a materiály, recept'
published: true
summary: Recept na zahřívající kroupy
---
V krčmě U Rudého gryfa v Ravnburgu (ale zřejmě i v jiných fantasy světech a středověkých krčmách) podávají uprostřed zimy dobrou misku zimních krup k rozehřátí zmrzlých kostí poutníků a naplnění jejich hladových žaludků.

Nejde o historicky zaznamenaný recept, protože středověké recepty nezaznamenávaly prosté jídlo, které jedli vesničané nebo lidé v hospodách), je ale natolik „autentický“, jak jen může být. Je „možné“, že byste takové jídlo našli ve středověkém hostinci nebo na stole sedláka. 

Víme, že ve středověku byly k dispozici všechny ingredience, které jsou v receptu použity a víme, že se používaly. Podle nálezů vikinských kotlů na vaření a analýze usazenin na nich víme, že stejné ingredience byly dostupné i ve Skandinávii v 9. století. Může tak klidně jít i o vikinský recept. Všechny ingredience jsou zároveň k dispozici i uprostřed zimy. Je to něco, pro co by hospodář nebo hostinský mohl zajít do špajzu a vše tam najít. Jablka jsou podzimní, svraštělá a plná chuti a cukru, pórek je zimní zelenina a slanina je prostě kus masa upravený tak, aby vydržel zimu a co nejdéle. 

Pro prostá jídla by nebyla k dispozici koření (skořice a muškátový oříšek), která byla drahá, ale pouze sušené byliny (můžete recept zkusit třeba s tymiánem a oreganem, které byly běžné ve vikinských receptech). Dovolili jsme si ale trochu jich přidat, protože Ravnburg je velký námořní přístav, kde by byly k dispozici a krčma U Rudého draka je navíc vyhlášená pro svou kuchyni.

{:.map}
![Zimní kroupy v misce]({{site.baseurl}}/94/zimni-kroupy.jpg)

### Ingredience (pro 2 porce)
-	100 g slaniny _(nakrájené na kostky; ideálně sušená, ne vařená, protože má výraznější chuť a je to to, co by bylo k dispozici)_
-	2 střední jablka _(nakrájené na kostky; nejlépe podzimní posbíraná a uskladněná v chladu na zimu)_
-	polovina velkého pórku _(nasekaného; pórek je zimní zelenina dostupná i v prosinci)_
-	40 g másla
-	125 g krup
-	Sůl, skořice (mletá), muškátový oříšek (čerstvý, nastrouhaný) na dochucení

Množství ingrediencí nemusí být přesné. Máte méně slaniny? Prostě jí dáte méně, nic se neděje. Nemáte zimní jablka? Žádný problém, použijte ty koupená v obchodě. Berte tento recept jen jako inspiraci, ne přesný návod.

### Postup přípravy
1.	Nakrájejte slaninu na malé kostičky a vložte ji do pánve s trochou studené vody. Smažte na mírném ohni, dokud slanina nezíská zlatohnědou barvu, a občas promíchejte.
2.	Ke slanině přidejte nasekaný pórek a smažte, dokud pórek nezměkne.
3.	Dejte stranou do misky.
4.	Po straně si uvařte kroupy. Kroupy propláchněte pod studenou vodou. Vložte kroupy do hrnce s vroucí, mírně osolenou vodou (v poměru 1:2). Vařte na mírném plameni, dokud se většina vody neodpaří, a kroupy nejsou na skus (12-15 minut, případně podle návodu, pokud jsou koupené v obchodě). Sceďte zbylou vodu a kroupy dejte do misky na stranu.
5.	Na pánvi rozpusťte máslo a vsypejte jablka nakrájená na kostky. Po 2-3 minutách smažení je posypejte skořicí a muškátovým oříškem a smažte, dokud nebudou pěkně do zlatova. 
6.	Přisypejte zpět slaninu, pórek a vsypejte kroupy. Dobře promíchat a posolit (pórek absorbuje hodně soli, musíte trochu ochutnávat). Pak jen lehce prohřát, aby kroupy byly teplé a servírovat.

### Závěr
Pokud si kroupy vyzkoušíte (ať už jako autentické zimní jídlo na příští herní sezení nebo jen tak), určitě nám dejte vědět a pošlete fotku! Dobrou chuť!
