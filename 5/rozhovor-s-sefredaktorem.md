---
layout: article
title: 'Rozhovor s šéfredaktorem'
authors: 'Lukáš „Zayl“ Dubský'
tags: rozhovor
---

Pokud vás zajímá, jak Drakkar vzniká, jaká je jeho budoucnost a jaká je historie jeho vzniku, tak nepřehlédněte tento rozhovor s RomiKem, který vám jakožto šéfredaktor dá nahlédnout do redakční „kuchyně“.

**Mohl bys stručně představit internetový projekt Drakkar?**

Drakkar je internetový časopis, který vychází jednou za dva měsíce a měl by zaplnit mezeru v RPG časopisech.

![](/5/romik.jpg)

**Co bylo impulsem k založení Drakkaru?**

Ta myšlenka tady byla už dlouho, ale když jsem si v úvodníku posledního Dechu Draka přečetl, že se slučují s Pevností, tak mi to začalo vrtat hlavou. Nadhodil jsem myšlenku založení internetového časopisu o RPG Vitusovi, když byl v Plzni, a on souhlasil, že se bude na projektu podílet. Tak jsem založil na RPG fóru v sekci RomiKovy družiny diskuzi, do které ale začali přispívat i ostatní uživatelé RPG fóra jako Wan-To nebo Gran. Tak se vytvořila nová redakce a pak vyšlo první číslo.

**Takže s tím prvotním nápadem založit časopis o RPG hrách jsi přišel ty?**

Myslím, že asi ano, protože tu diskusi o Drakkaru jsem založil já.

**Proč byl vlastně časopis nazván Drakkar a čí to byl nápad?**

Já osobně nejsem vůbec dobrý ve vymýšlení názvů, takže jsem udělal volnou diskusi. Návrhů bylo opravdu hodně, takže jsem pak udělal anketu. Stále jsme se ale nemohli dohodnout, až pak Vitus ze srandy napsal, ať tomu říkáme třeba Drakkar. A jak jsem psal již v úvodníku prvního čísla, tak slovo Drakkar má i dobrý význam. Stejně jako Vikingové na svých drakkarech šířili obchod a vědění, tak i Drakkar se snaží přinášet zajímavé články, takže to jméno je myslím přiléhavé. Navíc se slovo Drakkar dobře vyslovuje a je takové úderné.

**Drakkar má za sebou 4 vydaná čísla. Máš na nějaké ohlasy od čtenářů?**

Tak se zpětnou vazbou zatím příliš spokojen nejsem. Po vydání každého čísla založím diskuzi na RPG fóru a do budoucna plánujeme i zavést diskusi přímo na stránkách Drakkaru. Ale ta zpětná vazba by se mohla zlepšit. Vždycky je několik lidí, kteří na RPG fóru zpětně zhodnotí celé číslo, ale doufám, že jich bude víc. Na první číslo časopisu bylo reakcí hodně. Teď už si čtenáři navykli na to, co jim Drakkar přináší a téměř bez připomínek to přijímají. Byl bych rád, kdyby si čtenáři řekli, které články chtějí, abychom je mohli případně zařadit. Chtěli bychom vycházet čtenářům vstříc víc než třeba taková Pevnost.

**A jak jsi ty osobně spokojen s kvalitou časopisu?**

Tak já si Drakkar vždycky rád přečtu, ale vzhledem ke svému perfekcionismu si myslím, že je pořád co zlepšovat. Na druhou stranu lidi, co dělají Drakkar, to dělají zadarmo, z radosti. Takže pomalu zlepšovat, ale na nikoho netlačit.

**S tím souvisí moje další otázka. Drakkar se prezentuje jako otevřený projekt. V čem ta otevřenost spočívá?**

Znamená to, že v podstatě kdokoliv může přijít a říct, že chce zkusit napsat do Drakkaru článek. A je velká šance, že ten článek v Drakkaru vyjde. Pokud by nebyl dostatečně kvalitní, tak se redakční rada pokusí autorovi poradit, co zlepšit nebo jak článek přepsat. Jednoduše řečeno: i noví autoři či ilustrátoři, kteří nikdy nic nepublikovali, mají šanci se v Drakkaru prosadit.

**Jak funguje schvalování článků v redakční radě?**

Zatím to funguje tak, že se články shromáždí u mě, takže jejich kvalitu posuzuji já nebo pak korektoři. Jakmile se ale dostaneme do předstihu, tak bych chtěl, aby se o jednotlivých článcích více diskutovalo.

**Drakkar se snaží být pokud možno bezsystémový. Jak se to daří a jaké jsou na to ohlasy?**

Drakkar je nezávislý na konkrétním RPG systému. Nejsme placeni Altarem ani nikým jiným. Přinášíme recenze na různé RPG systémy a do budoucna bychom se chtěli věnovat nejen fantasy ale i sci-fi RPG. Chtěli bychom se věnovat vlastně fantastice obecně. Jelikož máme zájem oslovit co největší počet lidí, tak je bezsystémovost potřeba.

**V 1\. čísle Drakkaru jsem si přečetl tvůj článek Na barikádě, který pojednává o řevnivosti mezi zastánci jednotlivých RPG systémů. Jak tenhle spor vnímáš a jak podle tebe působí na komunitu RPG hráčů?**

Tak na mě to působí špatně. Někdy se nechám strhnout a do tohoto sporu se zapojím, ale pak toho lituji, protože si myslím, že všechny hry mohou být pro někoho dobré. Snažím se být spíš takový “mírotvůrce”, ale někdy to moc nejde, protože mě lidi pošlou do prdele.

**Jak vidíš budoucnost Drakkaru? Jaké jsou tvoje cíle a vize?**

Pokud to půjde ideálně, tak bude Drakkar vycházet stále a bude ho číst víc a víc lidí. Byl bych rád, kdyby se z Drakkaru stal velkoprojekt. Ambice na to má. Já jsem optimista, každé nové číslo si stáhne víc lidí než to předchozí. Vše záleží na reklamě. Já se snažím Drakkar propagovat všude, kde můžu.

**Jak probíhá příprava jednotlivých čísel?**

Příprava čísla je velice jednoduchá. Autorský tým má přístup do soukromé sekce na RPG fóru, já tam každé číslo rozdělím do sekcí a s autory se pak domluvím, do které sekce napíšou článek. Pokud se objeví příspěvek od někoho nového, dám ho ještě posoudit někomu dalšímu. Drakkar vychází vždy první den sudého měsíce a vždy do konce sudého měsíce bych měl rád články na další číslo u sebe. Do 15\. lichého měsíce by měla u všech článků proběhnout dvojitá korektura a poté máme patnáct dní na vysázení čísla do formátu PDF.

**Výhodou tohoto formátu je, že nemusí být předem určený počet stran.**

Přesně tak. My nemáme předem stanovený počet normostran, ale chtěl bych jednotlivá čísla udržet v rozmezí 50 – 80 stran.

**Co ti na Drakkaru chybí? Třeba jaké typy článků bys chtěl v Drakkaru mít?**

Jak už jsem říkal, jsem perfekcionista a dost kritický člověk. Myslím, že kvalitu musí posoudit především čtenáři, kteří nevidí do té “kuchyně”, protože kuchař není nikdy úplně spokojen s tím, co připravil. Plánujeme nový web, nový design a novou skladbu článků. Bude potřeba to ještě všechno stmelit, protože teď je v tom ještě trochu chaos.

**Co čtenáři Drakkaru nejvíce vyčítají?**

Hodně se diskutuje nad povídkami, zda do Drakkaru patří či ne. V době, kdy vyšlo první číslo, se dost řešila grafika. Byla tu skupina, které se grafické zpracování nelíbilo. Velká kritika se snesla na dobrodružství, které vyšlo v prvním čísle Drakkaru. U dobrodružství je trochu problém, že každý je schopný ho zkritizovat, ale málokdo ho dokáže napsat.

**Setkal jsem se s názorem, že je Drakkar příliš úzce svázán s RPG fórem a že čtenáři, kteří na RPG fórum nechodí, nemají kontakt s autory.**

V redakci jsme řešili, jestli to spojení s RPG fórem Drakkaru neškodí. V budoucnu chceme, aby na RPG fóru byla pouze soukromá diskuse autorů a anotace článků a diskusi o jednotlivých článcích přesuneme přímo na webové stránky Drakkaru. Doufám, že se tím docílí větší zpětné vazby od čtenářů, kteří tyto stránky navštíví. Drakkar je svázán s RPG fórem, protože tady se ta myšlenka založení internetového časopisu poprvé objevila a většina autorů Drakkaru je na RPG fóru zaregistrována.

**Možná právě proto je na jednotlivá vydaná čísla málo reakcí od čtenářů.**

To jsme řešili na poradě Drakkaru. Web Drakkaru dostane nový vzhled a ke článkům bude otevřena diskuse, takže každý bude moct bez jakékoliv registrace napsat pár řádků.

**Jak stíháš zkombinovat práci šéfredaktora se svým studiem?**

Občas dost složitě. Právě proto se snažím navrhnout, aby Drakkar fungoval i bez mé každodenní přítomnosti na webu, protože ne vždy na to mám čas. Drakkaru věnuji čas na úkor spánku. Ale určitě by Drakkar neměl stát na jednom člověku. Na druhou stranu jsem tak trochu workoholik, takže ten čas nad Drakkarem trávím rád.

**Jakým RPG systémům se věnuješ a které bys v budoucnu rád vyzkoušel?**

Rád bych jich vyzkoušel co nejvíc. V současné době se asi nejvíc věnuji DrD+. Když Plusko vyšlo jako nová hra, myslel jsem si, že bude dobrá možnost je rozvíjet. Bohužel tady nevidím žádný vývoj, což mě trochu rozčiluje. Proto jsme začali v rámci RomiKovy družiny pracovat na vlastním systému. Možná to bude propadák, ale my chceme určitě ukázat, že je možné, aby se na našich webových stránkách každý týden objevil nějaký nový doplněk ke hře. Jinak obecně vzato se snažíme vyzkoušet všechny RPG hry, ke kterým se dostaneme.

**Na Gameconu 2007 v Pardubicích jsi vedl ukázkové hraní DrD+. Jak hodnotíš tuto zkušenost?**

Mě to bavilo a kdykoliv příště rád opět ukázková hraní povedu. Pro mě to byla dobrá zkušenost.

**Jak osobně vnímáš současnou situaci okolo RPG časopisů? Pokud vím, tak po sloučení Dechu Draka s Pevností a zkrachování projektu Alduron, je Drakkar jediný samostatně vycházející časopis o RPG.**

Právě kvůli této situaci vznikl Drakkar. Teď by měl ovšem začít vycházet RPG magazín. Já jim držím palce a budu rád pokud budou fungovat, protože dva časopisy jsou víc než jeden. Jsem zvědavý, jak uspějí, protože pokud vím, tak oni chtějí vycházet tištěně. Já bych Drakkar naopak rád zachoval jako nekomerční projekt, aby si ho mohlo přečíst co nejvíc lidí.

### Roman „RomiK“ Hora  

RomiK se narodil 24\. ledna 1984 v Domažlicích a v současné době bydlí a studuje v Plzni. Svoji práci šéfredaktora internetového časopisu Drakkar musí skloubit se svým studiem na Pedagogické fakultě, kde dělá obor Historická studia. K jeho koníčkům kromě RPG her patří právě historie, které se věnuje ve škole.
