---
layout: article
title: 'Figurky a RPG II'
authors: 'Dalibor „Dalcor“ Zeman'
tags: 'figurky, RPG, wargaming'
---

Minule jsme si prošli základní věci a nyní přejděme k samotnému postupu.

## Vyštípejte

Plastové figurky z rámečku nevylamujte, ale vyštípejte vhodnými kleštičkami,
nůžkami či je vyřízněte nožem na tvrdé podložce.

**Proč:** při vylomení může dojít k prasknutí na nesprávném místě, zkroucení či jinému poškození modelu

## Sestavte

Před lepením sestavte figurku na sucho. Všimněte si především, kde by se vám špatně barvilo, vyzkoušejte si dosednutí dílů. Na figurky nelepte žádné detaily, nechte zatím jen tělesné části. Hlavu nechte v rámečku. Tyto díly si předbarvěte základní barvou v rámečku nebo někde odložené (třeba přilepené na lepící pásku). Stínování většinou nic nebrání. 

**Proč:** není nic horšího, než když si slepíte figurku se všemi serepetičkami (nože, brašničky) a zjistíte, že se k polovině z toho nemůžete štětcem dostat. Nebo když zjistíte při samotném lepení, že ta ruka tam nějak nesedí a potřebovala by zbrousit. 

## Zabruste

Zabruste vše, co na figurce nemá co dělat – licí kanálky, místa, kde je spárovaná forma, otřepy atd. Používejte máčený brusný papír, jehlové pilníčky, modelářský nůž. 

**Proč:** no, aby to tam nebylo, na modelu to přeci nemá co dělat :)
Pozor: bílý kov může být i velmi měkký, takže
bruste s citem.

## Odmastěte 

Odmaštění figurky (figurku odmastěte ve vodě s jarem a nechte ji uschnout).

**Proč:** zaprvé spláchnete prach z barvení, který by basecoat mohl zachytit a překrýt. Představte si železné piliny chycené barvou na sametovém plášti. Za druhé, kovové figurky bývají mastnější a pak na ně hůře chytá barva.

**Pozor:** nedávejte plastové figurky schnout na topení ani nemyjte v horké vodě.

## Basecoat

Basecoat, nastříkání základovou barvou nebo přípravkem MR. Surfacer. Mr. Surfacer se nanáší stříkací pistolí, můžete se rozhodnout po jeho zaschnutí nanést ještě základovku nebo začít rovnou s barvením. Černý základový sprej bude znamenat utlumení všech odstínů. Bílý naopak zesvětlení všech odstínů. Šašek nebo čaroděj v jasném plášti by měl dostat bílý podklad, figurka zloděje v matných či pastelových barvách by měla dostat černý podklad. Konečně lze využít modelářských sprejů (např. TAMIYA – prodává MPM), nebo u stříkací pistole normálních barev v nanesení základního odstínu relevantní barvy. Například u lesních elfů nástřik tmavě zelenou. 

**Proč:** nástřik nám odhalí případné nerovnosti povrchu, které jsme špatně začistili, dále vytvoří souvislý povrch jedné barvy pro nanášení odstínů a lépe chytá na kovové modely než rovnou barvení štětcem. 

**Pozor:** nepoužívejte autoemaily, tvoří silnější vrstvu. Používám přerušované asi tak vteřinové dávky spreje z cca 10 cm. Držte sprej co nejvíce kolmo. Dejte si pozor ať nestříknete moc, nezakryjete detaily či aby barva nestékala. 

## Barvení
Barvení. Tady je to otázka cviku a talentu. Radit se moc nedá. Vyberte barvy, které se spolu netlučou. Na štětec vždy naberte jen tolik barvy, kolik využijete, a pečlivě roztírejte. Dejte si pozor na různé nerovnosti a kouty, když dáte málo barvy, špatně se zakrývají. Použijte třeba naředěnější barvu, aby zatekla, a přebytek likvidujte tím, že odsud budete roztírat barvu dále.

Sám nikdy nevím, jestli je lepší natřít celou figurku a pak se pustit do stínování a patiny, nebo stínovat jednotlivé části. Každopádně, než začnete dolepovat detaily, které jsme si ponechali stranou, doporučuji torzo vystínovat, pak vystínovat už nalepené detaily a až pak blátit. 

### Jiné techniky
Jak postupovat při stínování pomocí technik wash, drybrush, highlight a
blending?

Toto jsou asi nejjednodušší postupy mimo dipping,
které jsou už docela modelářsky pokročilé, ale zvládnout se
dají rychle. Moje přítelkyně se naučila využívat tyto
mechaniky jen tím, že mi koukala pod ruku. Chce to cvičit na
figurkách, na kterých vám moc nezáleží. V zásadě natřete
figurku základní barvou. Pak do ní napustíte wash. Wash je
česky omytí – v zásadě jde o použité, velmi naředěné barvy
výrazně tmavšího odstínu (až 90% ředidla oproti 10% barvy).
Figurku touhle barvou umyjeme. Někdo figurky koupe
v nádržce s takhle naředěnou barvou, někdo přetře figurku
velkým štětcem (normální štětec pro výtvarnou výchovu na
ZŠ velikostí 6+). Někdo třeba naopak nechce přetírat celou
figurku (a barvu pak stírat), ale vezme si tenké štětce a
napustí barvu jen do spár. Já to dělám podle nálady a
dosahuji pokaždé jiných výsledků. Po aplikování omytí
přichází na řadu „suchý štětec“. Namočte vhodný štětec do barvy základního použitého
odstínu, vytřete ho na noviny nebo ho otřete do hadru. Nezapomeňte na „kořen“ štětce,
kde je uchycen k násadě. A pak přejíždějte, či ještě lépe, šmrdlejte po místě, kde dopadá
světlo – tedy hrany záhybů, okraje apod. Oproti následnému zesvětlení se drybrushem
malují i větší části. Drybrush vytvoří plynulé přechody, ovšem čas od času moučný
povrch – ten se ale občas schová po přelakování. Highlight je zesvětlení detailů – jakékoliv
hrany včetně záhybů, lesk dopadajícího světla, textury kožichu apod. Popis bez fotek moc
nepomůže, takže si prostudujte odkazy, které najdete na konci článku. Wash lze aplikovat
v několika odstínech, tvořících ještě plynulejší přechody. V podstatě se natře figurka velmi
světlým odstínem a postupně se do ní zapouští wash různé hustoty a různě tmavých
odstínů tak, aby tvořila blednoucí a plynulé přechody – tomu se říká blending. Ještě
existuje technika zvaná lining, ta spočívá v obtáhnutí kontrastů (lem vlasů, šperků,
řemene) tenkou linkou tmavé barvy (tenkým štětcem se napustí naředěná barva podél
spáry a hlídá se, aby neodtekla a tvořila souvislou linku).

**Proč:** více reality a plastického dojmu.

**Pozor:** světlo na figurku většinou dopadá jen z jednoho zdroje, tedy pozor na to,
abyste lesk nedávali na místo, kam světlo nedopadá. Držíli
postava pochodeň, je možno
se vyblbnout a udělat, jak na figurku dopadá žluté světlo pochodně – zažloutne se třeba
základní odstín rukávu ruky s pochodní apod. Stejně tak když démonům či nemrtvým
září oči.

### Dipping

Dipping se dá přeložit asi jako namáčení. Postup je zpočátku stejný. Nástřik
basecoatem, natření základním odstínem. Jenže místo zuřivého stínování, uděláte jemný
drybrush světlejším odstínem. Pak vezmete figurku a ponoříte ji do laku určeného
k moření dřeva. Lak by měl mít koncentraci medu. Po vytažení figurky ji otřete či oklepete
od přebytečného laku. A to je vše. Barvení rychlé, výsledek dobrý až kvalitní. Místo
týdenního šílení u drybrushe, kdy si posledním tahem zelenou barvou šáhnete do
vystínovaného obličeje, naopak máte rychlý efekt. Může následovat opět drybrush, či
highlight. Nakonec je třeba figurku nastříkat matným lakem. Lak na dřevo je totiž lesklý.
Tím také sjednotíme povrch pokud jsme přes dipping ještě něco dělali.

**Proč:** rychlé a jednoduché stínování s kvalitním výsledkem. U někoho i lepší, než
klasický „shading“.

**Pozor:** stejně jako u jakékoliv jiné techniky se vám to napoprvé nepovede.

## Patinování, lakování

Závěrem dochází k tzv. patinování a sjednocení lakem. Opět závisí na vás, zda chcete nejdříve patinovat a pak lakovat, nebo zda to chcete obráceně, anebo tyto mechaniky namixovat. Patinování je tvoření závěrečného zareznutí či zašpinění, a to buď washem nebo speciálními inkousty či pigmenty (rez, bláto). Například na zbroje ultramariňáků bojujících v džungli můžete za pomoci kartáčku na zuby bláto nastříkat přejížděním ve vzdálenosti pár centimetrů od modelu prstem po štětinách kartáčku namočeného v různě naředěné barvě.

**Proč:** sjednocení lakem – no vypadá opravdu divně, když máte půlku figurky matnou a druhou lesklou. Matný lak nevytvoří stejně sametový povrch jako matná barva, zvláště ne po dippingu. Takže je na vás, zda bláto naneste před a nebo po.

**Proč:** zablácení – zkuste si hledat obrázky z válek, obrázky jeskyňářů apod. Pozor: na množství a druh použitého laku. Opět platí nanášet tak, aby se netvořila příliš silná vrstva a barva nestékala. Ani zde nedoporučuji autoemaily. Stejně jako u basecoatů si lze pomoci stříkací pistolí. 

## Pistole

Několikrát jsem zmínil barvení stříkací pistolí. Pro obyčejného hráče RPG je to asi zbytečnost, ale pokud se časem do figurek pustíte jako modelářského businessu, tak si myslím, že se neztratí. V prvé řade barvy pro plastikové modelaření, kterých je odstínově několikráte více než „Game Colours“, jsou nyní z nějakých 80% určeny k nanášení pistolí, která postupně vytlačila klasické štětcování. Štětcem se dělá snad už jen patina. Cena pistole se vám vrátí dost rychle vzhledem k obrovské spotřebě sprejů na basecoat. Lépe se s ní dělají velké figurky a v současné době existují pistole stříkající snad i milimetrovou rovnou čáru. Samozřejmě ve figurkaření, a speciálně u figurek do Wargamingových her, se pistole neztratí. 

## Jak dál?
Takže figurku máte hotovou a co teď? Podstavec či diorama? O tom příště.
