---
layout: article
authors: Michal „Bifi“ Sedlačko
title: Mörk Borg
tags: Recenze
summary: Artpunková jednohubka alebo vlajková lod’ novej hernej kultúry?
published: true
---
Ak ste posledný rok nežili ako ropucha zalezená pod skalou, nemohli vás minúť správy o vydaní rolovej hry Mörk Borg – pokrýval ju ešte aj britský Guardian. Vo švédštine sa označuje ako prináležiaca k žánru „čiernej školy“ (_svart skola_), pre anglicky hovoriacu scénu je skôr relevantné zaradenie do štýlu OSR artpunk. Na zadnej obálke príručky sa píše:

> Jedného dňa všetko sčerná a zhorí. Tak, ako predpovedali dvojhlaví
> baziliškovia. Svet umiera, čas sa kráti. Ako sa postavíš k týmto
> posledným dňom? Budeš drancovať špinavé cennosti z hrobov alebo sa čelom obrátiš k apokalypse, s nádejou, že sa dá zvrátiť?

Hru vytvorili dvaja metalisti, Pelle Nilsson (herný dizajn a texty, na konte mal vlastnú hru _Barkhäxan_) a Johan Nohr (ilustrácie a grafický dizajn, na konte mal už prácu na _Symbaroum_ a spomínanom _Barkhäxan_), s anglickou verziou vypomáhal Patrick Stuart. Vo švédštine ju po úspešnom Kickstarteri vydalo vydavateľstvo Fria Ligan (Free League Publishing) v decembri 2019, v anglickej verzii v apríli 2020. Fria Ligan je v ostatných rokoch extrémne aktívne a má na konte tituly ako _Symbaroum_, _Forbidden Lands_/_Zapovězené země_, _Tales from the Loop_, _Vaesen_, _Mutant:Year Zero_, _Alien_ alebo aj stolovku _Crusader Kings_.

V októbri 2020 nasledoval zin Feretory, ktorý vychádza pod imprintom Mörk Borg Cult a má byť prostriedkom, ako po schválení a prípadnom prepracovaní autormi publikovať nielen vlastné, ale aj fanúšikovské výtvory. Veľmi veľa obsahu (a skoro kompletný zin Feretory) sa nachádza aj na vlastnej webstránke ([https://morkborg.com/content/](https://morkborg.com/content/)). Nasledujúca rozsiahla recenzia a úvaha berie celý tento doposiaľ publikovaný obsah ako jeden produkt.

Čo recenzia ponúkne? Medziiným sa dozviete alebo zamyslíte nad tým…
- …ako silné settingové koncepty premeniť na hrateľný obsah
- …ako artpunkové hnutie bojuje o povahu RPG komunity a či sa v RPG vedú kultúrne vojny
- …v čom mala prvá verzia Dungeons & Dragons (1974) bližšie k stolovým hrám, ako si dnes uvedomujeme
- …čo je švédska „čierna škola“ rolových hier
- …kedy herný systém podporuje dlhodobé hranie
- …čo je literárny žáner _dying earth_ a prečo je dôležité čítať staručkú fantastiku
- …čo do rolového hrania prinášajú hudobné odnože metalu
- …ako o rolových hrách uvažovať pohľadom kultúrnej kritiky
- …či rolové hry predsalen mládež nevedú k satanizmu
- …aká je jedna z možných budúcností hnutia starej školy (OSR)

Vopred priznávam, že viaceré zo spomenutých tém sú pokryté len ako malé skice, náznaky, či zárodky väčších myšlienok. V takomto článku nie je priestor na ich dostatočné rozvinutie. Budem preto rád, ak by recenzia prispela k ďalším diskusiám o RPG. (Nájdete ma na RPG Fóre, Gmaili či na Facebooku.)

## Všetko čoskoro skape a ty tiež, ty chudák: o prostredí

<div class="sidebar" markdown="1">
Názov žánru **_dying earth_**  je odvodený, ako inak, od pikareskného románu _The Dying Earth_ (1950) z pera legendárneho autora Jacka Vanca, ktorý dal D&D jeho slotovú mágiu a názvy viacerých kúzel. Žáner zomierajúceho sveta je však o čosi starší, keďže temná budúcnosť ľudstva zamestnávala autorov ako Lorda Byrona a Mary Shellyovú minimálne od začiatku 19. storočia; medzi klasiky sa rátajú najmä _Stroj času_ (1895) od H.G. Wellsa a _Krajina noci_ (1921) od Williama Hope Hodgsona (ktorú mám práve rozčítanú). Medzi aktuálnejšie sa rátajú séria _Viriconium_ od M. Johna Harrisona, _Mesto a hviezdy_ od Arthura C. Clarka, tetralógia _Nové slnko_ od Gene Wolfa, cyklus _Zothique_ od Clarka Ashtona Smitha (spolu s Howardom a Lovecraftom člena veľkej literárnej weird trojky) a tak trochu aj séria _Gormenghast_ Mervyna Peaka. Tento žáner sa občasne objavuje aj v RPG, obvykle ako přepíčená juvenilná „edgy“ fantázia moci a odporúčaniahodných diel je málo. Okrem _The Dying Earth Roleplaying Game_ (2001, Pelgrane Press) od Robina Lawsa či chystaného boxu do DCC je to napríklad beznádejou predchnutý setting _Midnight_ (2003) do d20, kedysi veľmi kontroverzný OSR setting _Carcosa_ (2011), hororové _Ten Candles_ (2015) a niektoré úpadkové transhumanistické SF settingy po vzore románu _Appleseed_ od Johna Cluta, avšak najsilnejšiu estetickú podobnosť s Mörk Borg vidím u žánrovej jednoaktovky _Black Sun Deathcrawl_ (2015) do DCC.
</div>

Mörk Borg je rolová hra zasadená do žánru _dying earth_, teda zomierajúceho sveta. Takéto diela sa zvyknú odohrávať na Zemi v jej veľmi vzdialenej budúcnosti, kde vyhasína Slnko, svet sa hrúži do tmy a chladu, fauna a flóra vymiera a z ľudskej spoločnosti ostáva už len zopár upadajúcich a čoraz viac izolovaných komunít. Fyzický úpadok sa často zrkadlí v dušiach ľudí ako morálna prehnitosť, mizantropia alebo letargia a odovzdanosť osudu. Vytráca sa iskra života, chuť a vôňa sveta a majestát činnej prírody sa prepadáva do studenej entropie. Takéto prostredie sa dá opísať aj ako posledné dni pomaly prebiehajúcej apokalypsy.

Mork Bork nám predstavuje umierajúci a čoraz stiesnenejší svet pokrútenej geografie a neistých vzdialeností, napĺňajúcich sa apokalyptických proroctiev a postupujúceho zmaru. Sen sa stáva skutočnosťou a skutočnosť bledne ako sen. Čoraz väčšími trhlinami minulosti vyliezajú znetvorené bytosti, aby trápili ľudí v ich posledných dňoch. Rozklad zachvacuje krajinu, horkoslaný čierny vietor vanúci zo západných hôr Bergen Chrypt – nepochopiteľne vanúci aj podzemnými priestormi – spôsobuje vredy, nenávisť, šialenstvo a smrť udusením. Ľudia sú odsúdení na prekliatu a utrápenú existenciu vo večnom prachu a prítmí. Tento proces sa nedá zvrátiť, nikto nečaká spásu. Práve naopak: jedna po druhom sa napĺňajú rany osudu zo šeptom vysloveného proroctva dvojhlavého baziliška Verhu, ktorého ústami prehováral sám Nechrubel, boh melanchólie, neúrody a vojny. Proroctvo zaznamenal kretanský mních Anuk Schleger v roku 565 a ako najsvätejšia relikvia a ústredné texty viery je uložené v masívnej katedrále v hlavnom meste kontinentu, v Galgenbecku. (Mimochodom, Verhu ako jeden z posledných dvoch dvojhlavých baziliškov stále žije obklopený darovanými pokladmi v Údolí nešťastných nemŕtvych, kde sa jasnozrivá hlava Verhu háda so závisťou zatrpknutou druhou hlavou Gorgh.) Jediné, čo ľuďom ostáva, je askéza, prijatie tohto údelu a očakávanie poslednej, siedmej rany osudu. Hráčske postavy sú však tými, ktorí tento osud odmietajú prijať so sklonenou hlavou.

Ako Mörk Borg pomáha tento silný koncept preniesť do hry nad rámec estetiky? Faktom je, že preniesť takúto víziu do hry je problém, hlavne ak opis kontinentu obsahuje len niekoľko ikonických, básnickým jazykom opísaných lokácií. Ako má GM koncepty premeniť na hrateľný obsah? Ako majú hráči s takýmto obsahom interagovať? Nakoľko je nutné naučiť sa pri hre vzdorovať volaniu konkrétnosti a ostávať v rovine náznakov, poetických opisov a viacznačných vyjadrení? Toto je problém, ktorý často postihuje všeobecne produkty z artpunkového kúta OSR scény, medzi ktoré sa, spolu s produktmi Patricka Stuarta (ktorý, ako spomínam vyššie, s Mörk Borgom neprekvapivo vypomáhal) alebo vyobcovaného Zaka S. Mörk Borg na tento účel ponúka štyri rôzne nástroje. Zoradil som ich podľa mnou odhadovanej miery dôležitosti a funkčnosti (upozorňujem ale, že táto recenzia nie je založená na hernej skúsenosti).

Zaprvé, hra obsahuje skvelú mechaniku **Nechrubelovho kalendára**. Na začiatku každého dňa GM hodí kockou. Ak padne jednotka, nastane jedna z rán osudu. GM náhodne vyberie jedno z 36 kvázibiblických proroctiev, napríklad „2:4. A o desať a jeden deň písmo čarodejov vybledne ako vzduch.“, či „4:5. Pohliadni na More bez konca, kde Leviatan plodí vlny ako hory.“ Toto proroctvo sa v prostredí stane skutočnosťou. Nechrubelových rán sa očakáva sedem, pričom siedma mizéria spôsobí zjavenie čierneho disku Yetsabu-Nech, dážď ohňa a pohltenie tmou a predstavuje koniec hry (dokonca máš spáliť príručku). Skvelou je voľba časového horizontu úpadku sveta, ktorý predstavuje kocka, akú GM používa na každodenné overovanie úpadku sveta. Hráči sa rozhodnú, či má úpadok predstavovať roky bolesti (k100), približne polrok (k20), jedno ročné obdobie (k10), krutý mesiac (k6) alebo koniec je bezodkladný (k2). Táto mechanika do hry prináša hmatateľné, rozsiahle a odvážne zmeny prostredia v štýle modulov ako _Death Frost Doom_ a zároveň slúži ako funkčný umieráčik, ako jasné časové ohraničenie trvania hry, podobne ako sa o to pokúšali napr. už aj _My Life with Master_, _Mountain Witch_, _Polaris_ alebo _Ten Candles_.

<div class="sidebar" markdown="1">
Popri termínoch _dungeon crawl_ (prieskum podzemia založený na štvorčekovej mape) a _hex crawl_ (prieskum voľnej krajiny založený na hexovej mape) sa v ostatných desiatich rokoch etabloval aj pojem **_point crawl_**. Formálne ho prvýkrát [zadefinoval](http://hillcantons.blogspot.com/2012/01/crawling-without-hexes-pointcrawl.html) OSR autor Chris Kutalik na svojom blogu Hill Cantons a označuje taký typ prostredia, v ktorom sú jednotlivé lokácie, ktoré postavy môžu navštíviť, poprepájané priamo. Buď sú to priamo cesty alebo koridory objektívne prítomné vo fikcii, z ktorých sa nedá odbočiť, alebo je takáto štruktúra prostredia vnímaná ako dramatický nástroj, keď ako hráči pri stole prijmeme, že cestovanie medzi lokáciami a prípadné odbočky preskakujeme a odohrávame len tie zaujímavé (pripravené) časti. Tento prístup sa obzvlášť hodí na cestovanie relatívne uniformným terénom – lesom, opusteným mestom a pod. (pozri aj cestovanie v _The One Ring_). Napriek relatívne nedávnej definícii sa však tento prístup k štruktúre používal výrazne skôr. Ostatne aj klasické podzemie je vlastne point crawlom, pokiaľ abstrahujeme vzdialenosti a karteziánske priestorové usporiadanie (ktoré v hraní starej školy malo význam pri hľadaní tajných dverí, prerážaní nových priechodov v miestach, kde je skala tenšia, pohybe éterických bytostí a pod.) – a namiesto toho podzemie vnímame ako matematický graf. V stolových vojnových hrách sa zase zvykla používať mechanika pohybu _point-to-point_, ktorá slúžila ako alternatíva voči hexovej mape a inšpirovala vznik point crawlu v RPG. Point crawl tiež úzko susedí s prípravou dobrodružstva ako grafom scén, ktorý postavy prechádzajú a podľa výsledku scény sa vyberú tou alebo inou cestou k nasledujúcej scéne. Point crawlový typ štruktúry používa vo svojích produktoch nielen Kutalik (_Slumbering Ursine Dunes_, _The Misty Isles of the Eld_), ale jedná sa o bežný prístup v súčasnej OSR scéne (medzi ďalšie patria _Ultraviolet Grasslands_, _Woodfall_, podobné rysy majú aj úvodné putovanie zatopenou krajinou v _Deep Carbon Observatory_, podzemia vo _Veins of the Earth_, či procedurálne generovanie v _Carapace_, _Gardens of Ynn_ alebo _Stygian Library_).
</div>

Zadruhé, rozšírenie Feretory poskytuje predstavu o cestovaní medzi spomenutými ikonickými lokáciami akými sú Galgenbeck, hory Bergen Chrypt, palác Kráľa tieňov v Graven-Tosku alebo Alliáns, mesto veží z čierneho skla a sídlo krvavej grófky Anthelie. Feretory ponúka v princípe **point crawl** (len) medzi týmito lokáciami, ktorý obsahuje aj **systém generovania náhodných udalostí po ceste a riešenia potravy**. Tento subsystém je vysoko užitočný nielen vďaka estetike generovaných udalostí. Subsystém cestovania signalizuje GMovi a hráčom, že sa cestuje len medzi týmito ikonickými miestami – zvyšok krajiny, jej normálne osídlenie, kultúra a každodennosť, sú nepodstatné. Treba však tieto biele priestory na mape preskočiť? Alebo ich treba zaplniť? Toto nie je úplne zjavné, aj keď v texte sú odkazy na nejakú textúru každodennosti, tvorenou nerozpracovaným obsahom ako dedinami, šľachtou, kráľovskými vojakmi či inkvizíciou. Ďalšou črtou ponúkaného point crawlu je, že vzdialenosti sú premenlivé (napr. k12 + 12 dní), čo posilňuje predstavu nestabilného priestoru. Zároveň sú však vzdialenosti škálovateľné – GM sa rozhodne, ako veľký je kontinent či ostrov, na ktorom sa hra odohráva a môže vzdialenosti skrátiť na polovicu alebo aj zdvojnásobiť. Tabuľky náhodných udalostí (ktoré má GM postupne dopracúvať) obsahujú udalosti ako zhoršovanie počasia, náboženské procesie, opustené cintoríny či k nebu sa týčiace čierne ruiny hradov. Sú celkom fajn, ale veľa z nich nie je bezprostredne hrateľných a nestavia hráčov pred podstatné voľby. Celkovo si myslím, že idea pomalého rozkladu hmotnej skutočnosti či nestability sveta (a prípadnej náboženskej reakcie v podobe kultov, pútí a podobne) sa dala v hre sprítomniť aj ďalšími nástrojmi – lokálnym zlyhávaním prírodných zákonov a nevysvetliteľnými úkazmi (ako napríklad ríše Chaosu u Michaela Moorcocka či rôzne hry s priestorom a pustinou u China Miévilla), ktoré by pred postavy kládli mechanické a možno aj morálne hrozby, jasnejším pomenovaním antagonistických cieľov rôznych skupín, ktoré postavy môžu stretnúť, a podobne.

Zatretie, atmosféru sveta vedia sprostredkovať **oficiálne a neoficiálne dobrodružstvá**, ktoré spomenuté koncepty a širšie princípy, na akých prostredie stojí, môžu preniesť do konkrétnych situácií, cudzích postáv a interakcií. Tu je Mörk Borg zatiaľ skôr skromný. Základná príručka obsahuje dobrodružstvo o stratenom dedičovi Kráľa tieňov _Rotblack Sludge_, ktorý je len menším, bližšie nelokalizovaným dungeonom o pätnástich miestnostiach. Feretory obsahuje dve ďalšie dobrodružstvá. Mikro hexcrawl _Zikkurat smrti_ o prebudení démona Akünha v temných lesoch Sarkashu sa pravdepodobne dá odohrať za jediné sedenie a _Goblin Grinder_ je malé mestské dobrodružstvo situované do Galgenbecku, ktoré končí preliezaním rozpadnutého mlyna o piatich miestnostiach. Základná príručka obsahuje aj zopár tabuliek na generovanie dobrodružstiev a podzemí, ale tie vyžadujú rozsiahle dopracúvanie GMom. (Webstránka Mörk Borg ponúka automatizované generovanie podzemí so štyrmi miestnosťami z tých istých tabuliek.) Mörk Borg prekvapivo vyvolal veľké nadšenie a vlnu kreativity v OSR scéne – na DriveThruRPG som napočítal viac ako desať ďalších nezávislých dobrodružstiev (niektoré z nich dostali aj posvätenie autorov Mörk Borg a dajú sa stiahnuť na ich webstránke), poväčšinou sú však drobného rozsahu. Treba pritom podotknúť, že konverzia iných old school a OSR dobrodružstiev do Mörk Borg nie je úplne triviálna – okrem špecifickej estetiky má Mörk Borg vlastnú škálu rozvoja a sily postáv, premapovanie záchranných hodov, ability checks a hodov na zručnosti z D&D modulov vyžaduje prácu a v Mörk Borg neexistuje klasická D&D mágia. Zdá sa mi tiež, že Mörk Borg, podobne ako ďalšie artpunkové OSR produkty, dobre fungujú pri hraní na inej úrovni abstrakcie a s trocha odlišným herným štýlom než aký predpokladá väčšina old school a OSR produktov. Inými slovami, Mörk Borg je zatiaľ (pozor: zatiaľ ledva dva roky po vydaní) veľmi chudobný v oblasti podpory dlhodobej hrateľnosti a skonkrétňovaní herného sveta prostredníctvom dobrodružstiev a settingových nástrojov.

Štvrtým nástrojom by mohlo byť **mechanické vyjadrenie zvláštností postáv**, teda ak by schopnosti postáv ponúkali zaujímavé, špecifické voľby a tým prekresľovali prostredie a sprítomňovali osobitosť toho, kým práve v tomto prostredí a v tejto hre postavy sú a čo majú robiť. A tu má Mörk Borg trocha problém. V prvej variante tvorby postáv sú postavy prekreslené len vlastnosťami, vybavením a počtom životov. Nemajú žiadne povolanie, individuálne charakteristiky alebo iné zvláštnosti – sú tabulou rasa a preto skôr niečím, čo zvláštnosť prostredia flexibilne zrkadlí, ale nerozpohybuje samo osebe. V druhej, voliteľnej variante máme veľmi neobvyklé povolania ako napr. spodina zo stoky, dezertér so zubáľmi, biedna šľachta, ezoterický pustovník alebo kacírsky kňaz  (dokonca si myslím, že je užitočné ich brať po vzore _Apocalypse World_ brať ako jedinečné archetypy). Ich schopnosti sú tiež neobvykle pomenované – podkova tátoša smrti, špinavý prstokľúčiar, ústa pravdy alebo zoznam hriechov – áno, schopnosti vo fikcii postave často dáva zvláštny predmet, ktorý postava vlastní. Avšak za premrhanú príležitosť považujem, že prakticky všetky len poskytujú nejaký mechanický modifikátor, často bojový alebo pri hode na reakcie. Podľa mňa by práve tejto hre prospelo, ak by schopnosti stavali postavu pred nejaké mechanické alebo príbehové voľby, nútili ju platiť nejakú cenu a pretavovali témy úpadku, oportunizmu či vzdoru do mechaník – toto však nerobí prakticky žiadna.

Videli sme, že víziu pomalého, neodvratného úpadku hra celkom funkčne sprítomňuje pomocou Nechrubelovho kalendára a premenlivosť a zlyhávanie samotného fyzického prostredia nepredvídateľnými vzdialenosťami pri cestovaní a tematickými udalosťami (aj keď nie úplne presvedčivo). Ďalšie nástroje (schopnosti postáv a predmetov, publikované dobrodružstvá) sú však už v prenose silných konceptov do hry menej úspešné. Ale hlavne ostáva nejasná centrálna os, ktorá herné prostredie rozpohybuje: Čo vlastne majú postavy v takomto prostredí robiť? Aké majú byť ich ciele, ich sny, ich vášne, keď svet naokolo umiera? Predovšetkým ak medzi postavy patria typy ako dezertér so zubáľmi, biedna šľachta a kacírsky kňaz? Silná estetika napovedá, že to asi nebude lovenie krýs v podzemí hostinca. Noticka hry hovorí o „stratených dušiach a bláznoch hľadajúcich spásu, odpustenie alebo posledné poklady“. Publikované dobrodružstvá napovedajú tieto ciele: zastaviť démona vládnuceho mocou oživovať mŕtvych, vyriešiť gobliniu kliatbu v meste, nájsť zmiznutého dediča Kráľa tieňov a zabrániť nástupu jeho imbecilného brata na trón, priniesť ukradnuté oči z ikony Sv. Largotha, nájsť zmiznutých dedinčanov a zastaviť kanibalský kult. Pravdu povediac, takáto motivácia mi vo vzťahu k silnému prostrediu nepríde veľmi presvedčivá. Zdá sa preto, že Mörk Borg sa spolieha na jeden z nasledujúcich troch prístupov k hraniu:
- **Klasický vzorec**, v ktorom hráči hrajú dobráckych dobrodruhov, ak nie priamo hrdinov, a prijímajú úlohy, ktoré vedú k odstráneniu hrozieb pre bežnú (nevinnú) populáciu. Takéto hrdinské družinové hranie sa akurát deje v temných kulisách, ale na týchto kulisách vlastne nezáleží, predstavujú len _color_. V hre je stále implicitne prítomný morálno-hodnotový základ gygaxovského D&D hrania, kde (napriek neprítomnosti mechaniky presvedčenia) postavy sú tými _good guys_. Predpokladám tiež, že pri takomto hraní by sa na Nechrubelov kalendár hádzalo veľkou kockou alebo by GM postavám dával nádej úpadok sveta nejako zvrátiť.
- **Odľahčené, ironizujúce hranie**, aké zvykne byť komunikované napríklad aj Dungeon Crawl Classics (DCC), ktorý s Mork Bork zdieľa metalovú estetiku a škodoradostný postoj k vysokej smrteľnosti postáv. Teda stretne sa pár kamošov a kamošiek, otvoria pivo, pustia z reprákov metal a za 2-3 hodiny odohrajú krátky dungeon, pri ktorom padajú oceňujúce poznámky na príklady temnej estetiky a krvavé scény a popkultúrne a metalové hlášky sú sprevádzané výbuchmi smiechu. Hranie Mörk Borg je takto nerdovskou obdobou spoločného pozerania béčkových hororov. Nikto veľmi nerieši motiváciu postáv (do dobrodružstva sa vstupuje bezprostredne) a imerzia nie je cieľom. Herné prostredie samotné speje k rýchlemu koncu, nech hráči zažijú spektakulárne vizuálne efekty. Toto je asi defaultný postoj, s akým bol Mörk Borg dizajnovaný. Takéto hranie ale nie je v kontexte Mörk Borg len rozverné, má svoje temnejšie prúdy. Vychádza z transgresívnej tradície metalu a súvisiacich filozofií a záujmov, ako najmä konfrontácia smrti a temných prúdov v ľudskej psychike (napr. masoví vrahovia, mizantropia, _gore_ estetika), satanizmus a čarodejníctvo, anarchizmus a pohŕdanie zavedenými sociálnymi štruktúrami a s ním súvisiaci kontrakultúrny postoj).
- **Dlhodobejšie, dramaticko-psychologicky orientované hranie**, pri ktorom sa do popredia dostáva vzťah medzi beznádejou prostredia a motiváciou a traumami postáv. Asi by sa ukázalo, že napriek špine, hrdzavým bodcom, mutáciám, násiliu a temným rituálom majú postavy vlastne srdce zo zlata. Možno je práve dramaticky orientované skúmanie premeny osobností a cieľov postáv ten „creative void“, aký Mörk Borg ponúka. (Neviem, či by to fungovalo, len nastreľujem ako možnosť.)

Hra zatiaľ (v podobe základnej príručky, zinu Feretory a doplnkového obsahu na webe Mörk Borg) neponúka žiadnu inú náplň hrania – či už napríklad dlhodobú kampaň, dramatický alebo exploratívny sandbox, boj o moc medzi významnými politickými frakciami alebo budovanie panstiev či vlastných náboženských kultov alebo zločineckých organizácií. Zdá sa, že práve spomenuté odľahčené hranie môže pre Mörk Borg dobre fungovať, ale nie som si istý, či dokáže udržať dlhodobejší záujem vážnejších hráčov. Prostredie a ani nástroje, ktoré silú autorskú víziu transformujú do hrateľného obsahu, toho v tomto smere veľa neponúkajú. Hranie by podľa môjho názoru mohlo fungovať aj bez explicitnej motivácie postáv, ak by hra ponúkala niečo mechanicky zaujímavé, nejakú formu mechanického alebo fikčného rozvoja či manažmentu, avšak Mörk Borg pôsobí ako séria podobne chutiacich jednohubiek.

### Rozflákam ti hlavu čakanom: o pravidlách

Mörk Borg je OSR hra, ale nie je tak úplne retroklonom. Dokonca nepatrí ani do kategórie, ktorú nazývam „emulátory dungeon crawlu“. Vychádza síce z pôvodného pravidlového rámca D&D (verzií B/X alebo Old School Essentials) a obsahuje identický rozsah vlastností a ich bonusy/postihy, hodnoty zranenia u zbraní alebo hod na reakciu, avšak používa len štyri vlastnosti, jednotný hod na overenie s pohyblivou obťažnosťou (d20 plus úprava vlastnosti proti cieľovému číslu, v priemere 12), úplne odlišný rozvoj postáv a mágiu (založenú na zvitkoch, teda zase vybavení) a aj nejaké novátorské prvky ako voliteľné body osudu (_omens_), traumy či arkánne katastrofy. Neobsahuje napríklad záchranné hody alebo bonus na útok/THAC0 – čo sú základné OSR mechaniky – a ani body skúsenosti (XP). Inak funguje aj boj: hádže sa vlastnosťou proti cieľovému číslu 12, zbroj zranenie znižuje o k2, k4 alebo k6.

Mörk Borg sa snaží sledovať vlastné dizajnové ciele, ale nie som si istý, že sú presvedčivo sformulované a prenesené do mechanických čŕt systému. Niektoré z týchto cieľov sú kompatibilné s OSR – napríklad explorácia zvláštnych a nepriateľských miest, jednoduchý a rýchly boj, možno trocha cestovania (Feretory). Avšak kde D&D má do dizajnu zabudovanú viacvrstvovú interakciu s ohraničeným herným prostredím, manažment zdrojov a rizík, rozvoj moci postáv, downtime a na vyšších úrovniach správu panstiev a ozbrojených síl, manažment teritórií a podobne, tam Mörk Borg ponúka len povrchnú zážitkovosť. D&D predovšetkým vo verzii LBB („little brown books“, teda prvá verzia vydaná v marci 1974) navyše obsahovalo veľa subtílnych väzieb medzi vybavením, schopnosťami a kúzlami postáv a beštiárom/tabuľkami putujúcich príšer (týkajúce sa neviditeľnosti či nepočuteľnosti, elementálnej povahy príšer, toxicity, presvedčenia, času, úrovne podzemia a pod.). Tieto väzby sa v produktoch OSR scény postupne vytrácajú, ale Mörk Borg v tomto zmysle predstavuje úplný extrém, kde je dominantnou už len estetika sprevádzaná drobnými variáciami v malom súbore mechaník. Vyššie spomenuté nedostatky pri prenášaní atmosféry herného prostredia do konkrétneho herného obsahu sa pritom týkajú aj materiálnej každodennosti v bezprostrednom okolí postáv. Kde OSR má desaťročiami zavedené procedúry explorácie podzemí, štandardné vybavenie, narábanie so svetlom a podobne (teda vieme v hre uchopiť základné parametre interakcie s prostredím), Mörk Borg zneisťuje. Áno, zoznam vybavenia je takmer štandardný, aj keď obsahuje položky ako obesenecká slučka, uchovaná mŕtvola alebo dva typy jedov – ale čo ďalej? Čo sa dá a má v hre robiť okrem boja (ktorý je aj tak veľmi voľne mechanicky uchopený) a akým spôsobom, akými procedúrami okrem unifikovaného hodu na úspech a hodu na reakcie máme tieto činnosti alebo zámery obhospodarovať? (Podobná otázka/výčitka sa dá vzniesť aj voči Quentinovmu _Grimoáru_ a mnohým iným minimalistickým OSR systémom ako _Into the Odd_, _Knave_, _The Black Hack_ a podobne, ale tieto sa stále vezú v oldschoolovej dungeon crawl tradícii, ktorá nie je radikálne spochybnená povahou prostredia. Ak sa pre porovnanie pozrieme na hru, ktorá má k Mörk Borg settingovo najbližšie – teda vyššiespomenutý modul _Black Sun Deathcrawl_ – tak vidíme, že myšlienke prostredia je tam podriadené takmer úplne všetko, ba dokonca už hra mechanicky prestáva pripomínať DCC.)

Jedna hlbšia genealogická podobnosť s D&D tu však je. Aby sme ju odhalili, musíme sa bližšie pozrieť na predchodcu a takpovediac betaverziu Mörk Borg, sólo hru _Dark Fort_ (2018), ktorá je ako bonus priložená k zinu Feretory. Dark Fort má len dve a pol stránky textu a dizajnom aj layoutom pripomína ziny a rané počítačové RPG hry z prelomu 70. a 80. rokov. Hráč si vytvorí postavu, vykrádača katakomb Kargunta, ktorá je definovaná len počtom životom, jednou náhodne nahodenou zbraňou a jedným rovnako náhodne určeným dodatočným predmetom. (Tento prístup sa neskôr stal základom pre prvý variant tvorby postavy v Mörk Borg, v ktorom je postava primárne definovaná svojím vybavením.) Následne postupne z tabuliek generuje miestnosti, prekážky a príšery, pričom tieto obvykle prekonáva bojom (jedinou alternatívnou mechanikou je hod proti prepadliskovej pasci a hod na vyriešenie hádanky – hra na všetky hody používa k6 a k4). Pri postupe podzemím zaznamenáva počet preskúmaných miestností a zbiera ďalšie predmety (tieto sa dajú aj predávať), body skúsenosti a peniaze. Hráč manažuje dve premenné (počet životov a peniaze), k tomu sa stará o inventár postavy. Postava môže aj postupovať na vyššie úrovne skúsenosti a zlepšovať sa. Hra je v princípe nekonečná, aj keď po dosiahnutí siedmej úrovne resp. získaní šľachtického titulu (ktorý nemá žiadny mechanický význam), hra okrem zábavy z kreslenia generovaných podzemí nič ďalšie neponúka. V zásade sa ani nejedná o RPG v zmysle práce s priestorom spoločnej predstavivosti, skôr len v zmysle mechanického zdokonaľovania postavy.

<div class="sidebar" markdown="1">
V jazyku dizajnu stolových hier označuje **_push-your-luck_**  takú mechaniku, pri ktorej sa hráč opakovane rozhoduje, či skončí alebo pokračuje v hre ďalej. Ak skončí, ostávajú mu dovtedy nahrané odmeny. Ak pokračuje, zvyšujú sa stávky – riziká, ale aj možné odmeny. Ale ak v ďalšom ťahu neuspeje, môže prísť o všetko. Typickým predstaviteľom je kartová hra oko (dvadsaťjeden, blackjack): ak potiahneš ďalšiu kartu, budeš bližšie k výhre (na vyššej pravdepodobnosti odmeny), ale zároveň riskuješ, že to prepáliš a si „trop“ (mimo hru). Podobný princíp sa využíva aj pri televíznych vedomostných súťažiach. Súčasťou dizajnu _push-your-luck_ je, ako už napovedá samo pomenovanie, vysoká miera šťastia a preto relatívne malá miera informovaného rozhodovania. Pri oku môžeš počítať karty (a z dlhodobého hľadiska to zaručuje vyšší úspech) či sledovať reakcie protihráčov, ale inak nemáš spoľahlivé informácie, na základe ktorých sa môžeš rozhodnúť – inými slovami hovoríme o hazardných hrách s vágnym morálnym ponaučením ako „nemáš byť príliš lakomý“.
</div>

Dark Fort má s D&D spoločné nielen štíhle mechanické jadro, ktoré vyzýva k domácim úpravám a rozširovaniu, ale aj dizajnovú filozofiu **_push-your-luck_**. V hraní starej školy táto filozofia ostala čiastočne prítomná dodnes. Postavy sa vyzbroja fakľami, kúzlami, potravou, pomocníkmi a podobne a vyrazia na výpravu do podzemia (alternatívne aj do divočiny, ale tam tento princíp funguje trocha horšie). Čím hlbšie zostúpia alebo čím ďalej od vstupu sa vzdialia, tým rastie nebezpečnosť nepriateľov a iných hrozieb, ale aj zisky v podobe pokladov a iných odmien. Od istého bodu, keď sa začínajú míňať životy, pochodne alebo jednorazové kúzelné aj nemagické predmety, začnú hráči zvažovať: Dáme ešte jednu miestnosť? Riskneme to alebo nám stačí a ideme domov? (Tento princíp sa objavuje aj v štvrtej a piatej edícii D&D, avšak najmä v podobe ekonómie odpočinku, ktorý obnovuje schopnosti postáv.) Push-your-luck má však v pôvodnom D&D ešte jeden rozmer. Jeden zo spôsobov, akým sa D&D pri zrode RPG komunity (1974–75) hralo, bol obdobný ako Dark Fort. Postavy otvoria dvere a niečo na nich vyskočí – bez stôp, signalizácie alebo premysleného prieskumu. (Ostatne aj úspešné počúvanie za dverami bolo pri pravdepodobnosti 1 zo 6 skôr len neplánovaným, aj keď vítaným bonusom.) Príšery útočia od pohľadu a vidia potme. Strhne sa boj, ktorý sa mechanicky vyrieši celkom rýchlo – hráči v ňom prakticky nemajú prakticky žiadne voľby, len sa hádže na zásah a poškodenie. Minú sa zdroje, niekto možno zahynie, nájdu sa poklady. Máme dosť alebo ideme ďalej? Okrem toho niekomu veľmi rýchlo napadlo, že možno si Pán hry nemusí robiť veľké starosti s prípravou podzemia, veď miestnosti a ich obsah je možné svižne generovať, či už v priebehu hry alebo pri príprave doma. Prvá náhodná tvorba podzemí bola publikovaná v januári 1975 v prvom čísle zinu The Strategic Review a aj keď bola primárne určená na sólo hranie (ešte raz zdôrazňujem podobnosť s Dark Fort), veľmi rýchlo sa uchytila ako užitočný nástroj a neskôr si našla cestu aj do príručky pána jaskyne pre AD&D. Zároveň niekomu napadlo, že je možné použiť predkreslenú mapu a tú len zapĺňať náhodným obsahom – a takto vznikla stolová hra _Dungeon!_ (1975), ktorá bola pre pamätníkov prakticky nerozlíšiteľná od spôsobu, akým sa bežne hrávalo D&D. Procedurálne generovanie obsahu či už pri explorácii podzemí alebo krajiny dnes zažívajú renesanciu a využívajú sa nielen v niektorých sólo RPG (napr. _Mad Monks of Kwantoom_), ale aj v moduloch (_Castle Gargantua_, spomínané _The Stygian Library_ alebo _The Gardens of Ynn_), či ako súčasť základných procedúr v novších hrách (hex play mód vo švédskych _Ruin Masters_, 2020). Čo však chcem zdôrazniť je, že v genetickom kóde D&D je prítomný prieskum podzemí založený predovšetkým na boji, bez výrazného prieskumu a fikčných princípov neskôr kodifikovaných pre OSR scénu napríklad v _A Quick Primer for Old School Gaming_ of Matta Fincha (2008, p. tiež môj dvojdielny článok v Drakkare č. X a X), bez nejakých výrazných ďalších techník rolového hrania ako napr. charakterizácie postáv, proste ako vybíjačka podzemia s postupne rastúcimi rizikami a s postavami s menami ako Fighter Bob. Považujem za fascinujúce, že dizajnéri Mörk Borg tento genetický kód v roku 2018 vystrihli a vyabstrahovali do jeho najčistejšej podoby ako jadro budúcej rolovej hry. Tento genetický kód sa v podobe dôrazu na boj, štíhlych mechaník a nepredvídateľnej škály protivníkov v Mörk Borg zrkadlí. Lenže kde D&D poskytuje na jednej strane taktickú komplexnosť na úrovni predmetov a schopností postáv a odolnosti/nezraniteľnosti jednotlivých príšer, na druhej strane mnohovrstevnatosť pri raste dĺžky a mocenskej mierky dlhodobej hry a na tretej strane jasné morálne vodítka a motív hrania, Mörk Borg je podľa môjho názoru dizajnovo nedotiahnutý.