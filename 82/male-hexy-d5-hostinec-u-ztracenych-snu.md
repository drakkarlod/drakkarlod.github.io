---
layout: article
authors: Sarsaparillos
title: 'Malé hexy: D5 – Hostinec U Ztracených snů'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex D5'
published: true
---

### A) Číslo hexu: D5
  
### B) Převládající krajina hexu

Písečné duny, kamenné pláně, erozí ošlehané skály

### C) Obsah hexu

Potulující se monstra, hostinec uprostřed pouště

### D) Popis hexu

Kamenné pláně a větrem ošlehaná skaliska pomalu polyká všudypřítomný písek. Poušť se táhne, kam jen oko dohlédne, a na první pohled se tato oblast zdá být absolutně pustá. Pozornější průzkumníci ale mohou zpozorovat rozličné prapodivné stopy různorodých tvorů a ti odvážní, nebo neopatrní, na mohou také narazit na jejich původce. Bez cíle a smyslu se zde potulují všechna možná monstra z různých světů, ideálně z těch, na které hráči vaší skupiny už narazili dříve u jiných her. Pokud by byl problém si na nějaké vhodné potvory vzpomenout, můžete použít náhodnou tabulku:

1. Drak
2. Skupinka zombie
3. Obří pavouci
4. Robot
5. Smečka šavlozubých veverek
6. Družina temných elfů
7. Upír
8. Šílený vynálezce
9. Kostka želatiny
10. Cthulhu


Monstra se chovají tak, jak mají ve svých domovských hrách ve zvyku, jen zde v poušti nemají moc do čeho píchnout. Dojde-li ke konfliktu, místo klasických zranění a jejich projevů se z každého monstra sype jemňounký písek.  

***

Uprostřed hexu stojí na kamenné planině hostinec U Ztracených snů. Do širokého okolí se rozléhá bujará zábava, která se odehrává za jeho stěnami, a toulavá monstra se tomuto místu vyhýbají širokým obloukem. V hostinci spolu vřele tráví čas postavy hráčů z předešlých her, tzv. 'hrdinové'. Bez ohledu na jejich původní svět a příběh zde vysedávají, vypráví si příběhy ze života hrají nejrůznější hry. Na příchozí postavy reagují hrdinové dle svého dřívějšího charakteru. Neuvědomují si, kde a proč se nachází, jejich myšlenky končí se stěnami hostince. Hráči se ale mohou pokusit některého z hrdinů získat jako NPC k probíhající výpravě. V takovém případě se hrdina může přidat, ale odchod z hostince si brzy začne vybírat krutou daň. Nejprve si začne hrdina uvědomovat, že je ve světě, do kterého nepatří. A zanedlouho poté se jeho tělo začne po malých kouscích, od vlasů a nehtů, měnit a rozpadat v jemný písek.

![Hostinec U Ztracených snů, Zdroj: Wikimedia commons]({{site.baseurl}}/82/The_desert_castle_Qasr_Kharana_in_Jordan.jpg)

### E) Zápletky  

- V některém z okolních hexů postavy narazí na prapodivné stopy, které vedou hlouběji do pouště. Jak se vypořádají s monstrem, na které nejspíš brzy narazí?  
- Postavy prozkoumávající hex narazí na hostinec U Ztracených snů. V něm se jistě nachází mimo jiné právě ten hrdina, který má tu nejlepší možnou sadu schopností pro důležitý úkol. Pokusí se ho hráči zrekrutovat? A jak dlouho s nimi hrdina na výpravě vydrží?  
- Postavy na zcela jiném hexu vyhledá zmatený hrdina s prazvláštní nemocí. Tvrdí, že se ztratil, pamatuje si jen matně jakousi hospodu obklopenou pískem a zoufale prosí postavy o pomoc s jejím nalezením.
