---
layout: article
title: 'Ravnburgh: Zaskapur'
authors: Ecthelion²
tags: 'Ravnburgh, materiály a doplňky'
summary: >-
  Tento článek má sloužit jako pomůcka pro hraní ve světě Ravnburghu. Za vodami
  Vnitřního moře se na pobřeží a v nekonečných píscích Žhnoucí pouště nachází
  tajemný Zaskapur. Zaskapurští korzáři pustoší dlouhá léta pobřeží Ligy i
  Císařství a pouštní klany sjednocené pod praporem vládnoucího maleka si
  podrobily státy daleko na poledni, kde svítí jiné hvězdy, a nyní se obrátily
  proti jižním lénům Císařství.
published: true
---
### Historie 

V dobách svého největšího rozkvětu držela Purpurová říše bojovné zaskapurské klany většinou na uzdě a Mahran, jehož území přiléhalo přímo k území říše, byl přímým vazalem _basileů_. Purpuřané štvali jeden klan proti druhému a využívali obratně jejich neshod, aby jim zabránili se sjednotit proti společnému cíli. Zaskapuršstí jezdci často bojovali po boku armád Purpurové říše jako spojenci nebo žoldnéři a říši plynulo velké bohatství z kontroly obchodu zpoza Žhnoucích pouští. Důležitá města na karavanových stezkách kontrolovaly přímo posádky říšských vojáků. 

Poté, co byla síla Purpurová říše oslabena, _amir_ klanu Asla Hajat, Aziv Zlatý, se prohlásil _malekem_ všech zaskapurských klanů a v občanské válce, která následovala, rozdrtil všechny protivníky z řad _amiri_ ostatních klanů. Pak dobyl města držené purpuřanskými posádkami a vyhnal je ze země. Mahran se stal součástí zaskapurské říše a vazalem _maleka_ Aziva. Po sjednocení Zaskapuru obrátil svůj zrak na poledne a Zaskapur několik desítek let válčil ve Žhnoucí poušti a za ní se Sarrají a Núrem o kontrolu nad obchodními stezkami. Sarraj byla poražena a zavázala se platit tribut ve zlatě a otrocích pro zaskapurské vojsko. 

S vyřazením rivala na poledni se pozornost Zaskapuru obrátila zpět k pobřeží Vnitřního moře. Nájezdy na pobřeží Císařství a Ligy zesílily a zaskapurská vojska zaútočila na pobřežní města, která Lví císařství drží v Zaskapuru, zatímco další vojska se vylodil na jihu Císařství samotného. 

Lví císařství, do té doby se svářící s královstvími Arlatu, uzavřelo příměří, které obě strany potřebovaly. V Arlatu propukla válka proti vzdoro-velekráli a _lionesse_ potřebovala přesunout síly na jih proti invazi. Zaskapuru se tu podařilo dobýt několik měst a pevností a v současné době je brání proti protiútoku sil, které proti nim císařství vrhlo. Díky čarodějům a zlobrům se zatím _waziri_ Zasitas ifn Ma'qil, který invazi velí, drží a poslal pro posily do k hlavním silám _maleka_ Wada Sa'da Nádherného. Ty v současné době obléhají velké císařské město Vyqtis na zaskapurském pobřeží.  

### Obyvatelé zemí Zaskapuru 

![Obyvatelé zemí Zaskapuru]({{site.baseurl}}/82/zaskapur1.png)

Zaskapuřané jsou snědí a tmavovlasí, mají silný pocit vztahu k rodině, širšímu klanu, rodinným spojenectvím, křivdám a vyřizování účtů a krevní msty. Pro cizince je téměř nemožné vyznat se v jejich vzájemných vztazích, neustále se měnících spojenectvích, nepřátelstvích, vendetách a zapůjčených službách. Jejich kultura oceňuje nade vše odvahu, pohostinnost, držení daného slova a pomstu. Zaskapuřané věří, že duch zavražděné osoby kvílí z hrobu, dokud není jejich žízeň po krvi jejich vraha utišena. 

Často zdobí svou kůži a tváře složitými tetováními a malovanými vzory. Preferují volná a pestrobarevná oblečení, která dávají na odiv jejich bohatství. Nosí šperky jako známku přízně rodiny a přátel a tyto předměty vetkané do oblečení slouží jako viditelný symbol dobrých vztahů a závazků, které učinili. Využívají k tomu zvláštní šperky zvané _tiihad_. Dávají se jako viditelná zástava dobré vůle a obdarovaný se na něj může odvolat. Mohou být použity k výměně za pohostinství nebo splnění závazku dávného slibu. Některé jsou zvlášť vytvářeny ze dvou kusů, aby mohly být rozděleny a jedna polovina darována. Po splnění služby bude opět spojen a darován celý (v druhé polovině jsou zpravidla drahé kameny nebo cenné zlato jako odměna za vykonanou službu). 

Každý Zaskapuřan, který dosáhne dospělosti, nosí u pasu dýku, kterou používají ke skládání krevních přísah. Krev pečetí dary, které jsou při té příležitosti vyměněny, i _tiihad_ jako zástavu. 

### Společnost 

Struktura zaskapurské společnosti je velice hierarchická. Základním kamenem společnosti je klan, rozšířená rodina, do které každý Zaskapuřan patří. 

Některé klany jsou patriarchální, dědí se po mužské linii a muž si vybírá nevěstu. Jiné jsou matriarchální, dědí se po ženské linii a dívky si svého budoucího manžela vybírají samy. Svatební zvyky a kdo předává věno (za nevěstu) nebo dary (za ženicha) se liší klan od klanu. 

Tradičně se muži starají o hospodářská zvířata a celý klan putuje s nimi v přirozeném cyklu hledání potravy, vody a úkrytů. Získávají tak dostatek vlny z ovcí, bavlnu z rostlin a prodávají je ve městech, kde jsou látky barveny. Ženy se tradičně starají o rodinu a zastávají ruční práce. Vyrobené výrobky a látky pak prodávají buď ostatním členům klanu nebo cizincům, kdykoli zavítají do obydlených oblastí. 

Magie v zaskapurské společnosti vychází z předpokladu, že běžný smrtelník nedokáže konat nadpřirozené skutky (takovou moc jejich kultura vyhrazuje pouze prorokům). Čarodějové, kteří provozují kouzla přímo, jsou rouhači, kteří si přisvojují moc bohů a jsou pronásledoávni a trestáni smrtí. V jejich společnosti ale existují jedinci, kteří dokážou přivolat _džainni_ , mocné duchy a démony, kteří obývají svět a rozlehlé pouště a skrze jejich moc ovlivňovat svět kolem sebe nadpřirozeným způsobem. Říká se jim _sahir_ (pl. _sahiri_ ) a jsou zároveň drženi v úctě i obáváni. Jejich těla a tváře jsou pokryty mystickými nápisy a lze na ně narazit i na bojišti, kde bojují nezřídka v řadách vojsk. Jsou často členy jednoho z několika mystických bratrstev a řádů, kterým se říká _takke_. 

### Vláda 

Každému klanu vládne _amir_ (ženská forma _amira_ ), kterého si klany samy vybírají podle svých obyčejů (může být dědičný, může být zvolen po smrti starého vůdce nebo může jít o náboženského vůdce). Všem klanům Zaskapuru pak vládne _malek_. V důležitých oblastech jsou navíc jmenováni _waziri_ (místokrálové), kteří svěřená území spravují _malekovým_ jménem. 

### Hospodářství a obchod 

Zaskapur je velkým obchodním uzlem a jeho přístavy jsou rušná obchodní místa, kam dorazí karavany z poledne, které prošly skrze Žhnoucí poušť a vymění svá zboží za zboží z lodí. Je to také hlavní uzel obchodu s otroky. Zaskapurští korzáři provádějí nájezdy na pobřeží Lvího císařství i Ligy a unáší obyvatele vesnice nebo zajímají posádky přepadených obchodních lodí. Z poledne pak putují otroci ze Sarraje na poledni, aby byli prodáni na zaskapurských trzích. 

Z jihu na hřbetech velbloudů kráčejících skrze Žhnoucí poušť proudí do Zaskapuru otroci, zlato, sůl, slonovina, kůže, akáciová guma (pryskyřice z mízy akácií používaná jako konzervátor). 

V Zaskapuru se vyměňují za místní produkty, především cukr, látky, řemeslné výrobky (jako kupříkladu šperky), metalurgické produkty, měď, sanytr, zbraně, ryby, zrna pšenice a datle. Látky se vyráběly na místě nebo byly dováženy z půlnoci (především z císařství), jsou zde barveny a dál prodávány královstvím na poledni, bohatým na zlato (především Sarraj a Núr). 

Velmi žádaní jsou také zaskapurští koně, přičemž v císařství jsou za jednoho ochotni zaplatit cenu až 6 nebo 8 silných otroků. 

### Náboženství 

Většina obyvatel Zaskapuru užívá zdejší formu polyteismu, která uctívá mnoho různých bohů, duchů a předků. Uctívají se tu různí bohové jako Druhal, Khazraj a bohyně ar-Mezza, Latba, Qajšr a Unna. Bohové jsou uctíváni skrze množství rituálů, včetně poutí a věštění, stejně jako rituálních obětí. Různé klany, města, rody a rodiny mají vlastní kulty a bohy, které uctívají. Přední místo mezi nimi má bohyně osudu a štěstí, ar-Rebba, kterou mají v úctě všichni Zaskapuřané a její hlavní chrám v Naakha je nejdůležitějším sídlem celého náboženství. Přeneseně se Zaskapuřané označují také za „lid ar-Rebby". 

Zaskapuřané nedávají podobu svým božstvům, nestaví sochy a nemalují jejich zobrazení. Uctívají je v podobě neopracovaných bloků kamenů, nezřídka takových, které spadly z nebe nebo byly nalezeny jako ohromné krystaly v dolech pod zemí. Ar-Rebba je v uctívána v chrámu v Naakhce v podobě stojícího bloku kamene černého jako temná noc. 

Náboženské obřady a zvyky kočovných klanů se liší od těch usazených na pobřeží a velkých městech jako Naakha nebo Aws. Ty usazené uctívají božstva v trvalých chrámech ve městech a oázách, zatímco kočovné a polokočovné klany z pouští musí vyznávat náboženství za pohybu a buď si s sebou převáží malé idoly, nebo uctívají božstva skrze jejich spojení s hvězdami. Ar-Rebba je kupříkladu uctívána v podobě jitřenky a její následovníci se nad ránem setkávají k modlitbě, obráceni k jasné hvězdě nad pouští. 

Přísahají na své předky, kteří byli spravedliví a odvážní. Přísaha složená na hrobě předka se považuje za posvátnou, nezrušitelnou a nezlomitelnou. Zaskapuřané také volají na své předky, aby jim zjevili budoucnost a poradili v důležitých momentech. Poté, co sestoupí do hrobek předků a pomodlí se, ulehnou ke spánku a cokoli se jim zjeví ve snu, přijmou a učiní. 

## Jazyky 

V Zaskapuru se mluví mnoha tucty různých jazyků a moha různými nářečími. Jazykem vládnoucí elity, stejně jako obchodu je _zaskahaq_ , který se zpravidla zapisuje abecedou zvanou _irkamet_ . S ním se dá domluvit ve většině měst a trochu se tímto jazykem mluví i mezi kočovníky v pouštích. _Zaskahaq_ využívá mnoho vypůjčených slov z _porphyriky_ , jazyka padlé Purpurové říše (především pro odborné a technické termíny) a _leonaise_ (jazyka Lvího císařství) pro vojenské termíny. 

### Korzáři 

Pobřežní města Zaskapuru (některá z nich v době slabosti klanů obsadilo Lví císařství) jsou v mnoha ohledech autonomní části říše, která mají vlastní vládce a jsou součástí zaskapurské říše často jen formálně. Jsou to uzly dálkového obchodu, ale také základny flotil zaskaprských korzárů. _Waziri_ pobřežních měst mají velké příjmy z kořisti a prodeje otroků, které korzáři z jejich města dobyjí na Lize a Císařství. 

Kapitáni korzárských galér, _naa'qibi_ (sg. _naa'qib_ ), vedou své operace v celém prostoru Vnitřního moře, jejich jediným zájmem je kořist na moři i na zemi a jejich metody jsou nemilosrdné. Nezajímají je mírové smlouvy ani dohody a žádná loď na moři před nimi není bezpečná. Největší zisky mají ze zajímání otroků a plení nelítostně nechráněná pobřeží, kde zajímají obyatele vesnic a rychle se stáhnou, než stihnou ozbrojené síly zareagovat. V posledních několika desetiletích pobřeží Císařství a Ligy značně zpustly a mnohé vesnice blízko moře nebyly nikdy obnoveny. Korzáři tak musí riskovat, vylodit se na nepřátelském pobřeží a útočit na vesnice dál ve vnitrozemí nebo na člunech postupovat proti proudu řek. 

Korzárské galéry jsou zakoupeny investory (většinou _amiri_ klanů, bohatými obchodníky nebo samotnými _waziri_ měst) , kteří mají pevný zisk z veškeré naloupené kořisti. _Wazir_ města dostává deset procent ze všeho, co projde jeho přístavy a výměnou korzárům poskytuje ochranu. Tyto kořistní operace jsou vedeny jako bezskrupulózní obchodní investice a ve městech je provozují bezohledné korzárské korporace. 

### Zaskapurské vojsko 

![Zlobr ze Sarraje]({{site.baseurl}}/82/zaskapur2.jpg)

Většinu zaskapurského vojska tvoří jízda postavená do pole pouštními a pobřežními klany, doplněná o elitní oddíly jízdy a pěchoty věrné vládnoucímu _malekovi_ , které slouží jako jejich protiváha v případné občanské válce. 

****

#### Pěchota 

_**- hašhd (pl. hašhadun)**_ -- Nepravidelná lehká pěchota povolaná v čase války z místních obyvatel. Zpravidla bojují jako lučištníci nebo brání hrady a pevnosti. V bitvě zpravdila nemají valnou hodnotu.  

_**- mkhazan (pl. mkhazi)**_ -- V boji se zaskapurská jízda opírá o profesionální a elitní jednotky pěchoty sestavené z otroků získaných na válečných taženích nebo jako tribut ze Sarraje a dalších podrobených zemí za Žhnoucí pouští. Stali se _malekovými_ vojáky a jsou podrobeni přísné a tvrdé disciplíně, ale dostávají plat a penzi poté, co jsou vyřazeni z vojska. Vytvářejí tak vlastní a odlišnou sociální třídu v rámci zaskapurské společnosti. V míru slouží jako policie, palácová stráž a požárníci. 

V bitvě vytváří pevnou zeď, o kterou se rozbíjí nepřátelké útoky. Před své pozice umísťují naostřené kůly, které jím pomáhají proti útokům jízdy. Muži v předních řadách nosí velké pestře malované štíty, ocelová brnění a přilbice a bojují kopími a halberdami. Před jejich řadu vystupují _razabirun_ , nejlepší a nejzdatnější z válečníků (mnozí z nich ohromní zlobři ze Sarraje), kteří vyzývají nepřátele na souboje jeden proti jednomu a lámou nepřátelskou morálku porážením jejich šampionů. Za pevnou řadou štítu jsou seřazeni lučištníci a vrhači bomb. _Mkhazi_ nepoužívají dělostřelectvo, namísto nich basazují vrhače bomb z řad zlobrů, kteří dokážou metat výbušné projektily přesně a daleko. Každý, kdo by se pokusil zaútočit proti řadě _mkhazi_ , musel by se k nim dostat skrze smrtící déšť šípů a vybuchujících bomb, překonat naostřené kůly a pak se probít pevnou zdí štítů. 

**** 

#### Jezdci 

_**- nahab (pl. nahwaris)**_ -- Je to nepravidelná a nedisciplinovaná lehká jízda, kterou tvoří většinou příslušníci klanů z řad pouštních kočovníků. Slouží jako předvoj zaskapurského vojska, jako rychlí průzkumníci a nájezdníci, kteří terorizují nepřátelské obyvatele, drancují vesnice, vypalují pole a rozsévají zmatek. Když se objeví nepřátelské vojsko, znepokoují jej na pochodu útoky ze zálohy, přepady a střelbou z luků. Pokud nepřítel vyrazí za nimi, snadno mu díky svým rychlým koním mohou utéct, zatímco pálí při ústupu ze sedel za sebe a lákají je do léček, pokud se příliš vzdálí hlavnímu vojsku. Jejich hlavní zbraní je luk, nosí ale také meče, štíty a kopí, takže v polní bitvě mohou bojovat i v boji zblízka po boku _rakkibi_ . Nejsou kromě štítu zpravidla chráněni žádným brněním. 

Nejsou za účast na tažení placeni a žijí z kořisti a drancování. Malek je může kontrolovat jen do určité míry, takže i během míru provádějí nájezdy proti nepřátelským vesnicím, posádkám a hradům. Neustále znepokojují protivníky, hledají slabá místa v jejich obranách a přepadávají obchodní cesty, aby narušili nepřátelské zásobování a přesuny. 

Dokud byla Purpurová říše na vrcholu sil, většina jejich jízdních lučištníků, hippotoxotai, byla složena z řad _nahwaris_ pouštních kočovníků najatých za žold. 

_**- rakkib (pl. rakkibi)**_ -- Jsou vyzbrojeni a bojují jako jízdní lučištníci, když střílí ve cvalu, ale nejde o nepravidelnou jízdu kočovníků. Na rozdíl od _nahwaris_ jde o válečnickou třídu, která je ve zbrani pro případ války a představuje útočnou sílu věších klanů. V bitvě bojují ve formacích a poslouchají rozkazy na slovo. Každý _rakkib_ dostává do správy území, na kterém je zodpovědný za výběr daní a smí si jich část nechat. Nejde o doživotní ani dědičné jmenování, _rakkibi_ drží půdu z vůle svách _amiri_ a snadno o jmenování mohou přijít, pokud se jim znelíbí. Nejsou tak závislí na kořisti pro svou obživu a slouží především klanu a ne vlastní kapse. 

Na rozdíl od _nahwaris_ nosí do bitvy kožená nebo vycpávaná brnění, často ocelové přilbice, kruhové štíty, kompozitní luky, šípy a _rišajif_ , zaskapurskou šavli (lehce zakřivená, jednoruční a jednobřitá čepel okolo 70-80 cm dlouhá). Pro boj zblízka nosí u sedla také _jawzat_ (ocelový palcát). 

_**- malk-rakkib (pl. malk-rakkibi)**_ -- Představují elitu zaskapurské jízdy, která je poslušná _malekovi_ a dostávají stálý plat, za který slouží přímo jemu a nikoli _amiri_ svých klanů. Často jsou rozmístěni v důležitých městech, aby zastupovali _malikovy_ zájmy a zabránili ostatním klanům, aby se jich zmocnili. 

Nosí do bitev kroužkové nebo plátové brnění, jejich koně jsou krytí zbrojí (většinou šupinovou nebo plátkovou) a sami jsou vyzbrojeni kopím, vrhacími oštěpy a nosí _rišajif_ , _jawzat_ , _fasta_ (válečná sekera)a kruhový štít. Nemohou se vyrovnat těžké jízdě v rovném boji, ale většinou rozhodují bitvu teprve když je nepřátelská těžká jízda vyčerpána bojem a utrpěla těžké ztráty šípy _nahwaris_ a _rakkibi_ . Někteří učenci je řadí jako střední jízdu (mezi schopnostmi jízdy lehké a těžké). 

#### Taktika vojska 

Zaskapurská bojová taktika je ovlivněna dlouhými kontakty s Purpurovou říší a zároveň dlouhým zápasem a bojem proti ní. Aziv Zlatý, tvůrce sjednocené zaskapurské říše dlouho sloužil v purpurovém vojsku jako _hippotoxotai_ , jízdní lučištník, a pochytil mnoho z jejich taktik, které upravil pro potřeby zaskapurského jízdního vojska. 

Většinu tvoří jezdci a na bojišti na nich leží většina skutečného boje. Pěchota tvoří zpravidla statický střed bitevní linie a drží své pozice jako pevný bod, jízda je seřazena na křídlech. Během boje křídla jízdy otvírají boj ostřelováním nepřátel a šarvátkami s osamocenými jednotkami nepřátelské jízdy. Oddíly _rakkibi_ provádí útoky proti slabším nebo osamoceným jednotkám a pak, jakmile narazí na silnějšího protivníka, ustoupí zpět za pěchotu, kde se znovu seskupí. Zatímco jeden oddíl _rakkibi_ ustupuje, ostatní mohou zaútočit na křídla případných pronásledovatelů. Taková taktika slouží k odlákání nepřátelské jízdy od podpory pěchoty, k rozvrácení soudržnosti nepřátelské armády a jejímu rozbití na osamocené jednotky, které může jízda porazit izolovaně za využití přesily. _Rakkibi_ ostřelují nepřátelské jezdce za pomocí svých luků, zatímco _malk-rakkibi_ , kteří nosí do bitev těžší brnění, mají u sebe oštěpy na ochranu před nepřátelskými jezdci během svých ústupů. Veškerá zaskapurská kavalerie bojuje jako rychlá a mobilní síla kolem středu armády tvořeného oddíly _mkhazi_ , kteří fungují jako stabilní zeď.
