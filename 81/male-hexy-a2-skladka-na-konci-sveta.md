---
layout: article
authors: Sarsaparillos
title: 'Malé hexy: A2 – Skládka na konci světa'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex A2'
published: true
---
### A) Číslo hexu: A2 

### B) Převládající krajina hexu

Hustý smíšený les 
  
### C) Obsah hexu

Zapadlá skládka, doupata lesních goblinů  
  
### D) Popis hexu

Smíšený les se táhne od kláštera (A7) až do těchto končin, dál houstne a střecha korun staletých stromů pouští až k zemi jen málo světla. Četným skalním věžím vévodí široký masiv na západním konci lesa. Vede k němu jen několik úzkých, mechem a kapradím vyšlapaných stezek, které se občas doslova ztrácí před očima.

Všechny pěšiny se sbíhají u tak řečené Čertovy skály, pod kterou leží na rozlehlém palouku zapadlá skládka. Vznikla kdysi možná skutečně díky nějakým pletkám s ďáblem a dodnes se rozrostla do netušených rozměrů. Na vcelku uspořádaných hromadách se povaluje často magií nasáklý odpad, který sem tajně sváží kouzelníci, alchymisté a další kutilové ze širokého kraje. Vše, co je příliš nebezpečné k likvidaci doma nebo zakopání na dvorku, končí zde. Skládku střeží lesní troll, který ji považuje za své panství a od příchozích nevybíravě vybírá tučné poplatky za její další rozšiřování. Je to ale v jádru dobrák a případné spory se snaží zažehnat srdceryvnou historkou o tom, jak se mu rozpadl starý most a on tak skončil, bez domova.

Dostat se až ke skládce a jejímu hlídači ovšem není jen tak. Kolem pěšin se hemží lesní goblini, inteligentní nízké bytosti a vzdálení bratranci vodních goblinů z lužního lesa (A4). Goblini jsou nedůvěřiví a cizincům se snaží jakkoliv zkomplikovat cestu lesem. Hemží se v křoví i větvích stromů jako veverky a pokud u někoho zahlédnou jakýkoliv předmět, který by mohl mířit na skládku, pokusí se vetřelce v lese ztratit navždy.
  
### E) Zápletky

- Roztržitý alchymista před nedávnem omylem vyhodil klíčovou část svého projektu na skládku. Podaří se najatým dobrodruhům dostat až k Čertově skále, či dokonce odnést hledaný kousek zpátky?
- Lesní goblini by rádi vyčistili les od skládky i trolla, který jim v tom zatím úspěšně brání. Zaujmou je dobrodruhové něčím natolik, aby se s nimi pokusili domluvit?
- Troll by rád zvýšil své tržby, ale brání mu v tom goblini rozlezlí v lese. Budou dobrodruhové ochotní je pobít nebo vyhnat, když jim troll nabídne část svého pokladu?
