---
layout: article
authors: Pepa
title: 'Malé hexy: A3 – Čarovný les'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex A3'
published: true
---
### A) Číslo hexu: A3

### B) Převládající krajina hexu

Listnatý les na západním břehu jezera
  
### C) Obsah hexu

Zlaté mušky a víla
  
### D) Popis hexu

Na západním břehu jezera se uchytily keře a stromky, jenž směrem dál houstnou v opravdový les. I když tu teče několik potůčků, půda je pevná a stabilní. Stromy (převážně duby, jasany a jilmy) jsou vysoké, podrost je k překonání náročný, dále než na deset metrů nelze dobře dohlédnout.

V lese poletují hejna zlatých mušek, které se lesknou jako penízky. Mušky mají vábivou moc. Pokud se jim zachce, omámí návštěvníky (a jakákoli zvířata) k tomu, aby je následovali. Lapení nešťastníci tak mohou v lepším případě skončit v honbě za muškami v dlouhých velkých kruzích, v tom horším pak v tůni, která je nečekaně hluboká.

V nejhlubší části lesa žije víla. S muškami se spřátelila a ty jsou ochotny konat na její přání či rozkaz. Víla není zlá. Je jenom velmi vystrašená, bázlivá a nedůvěřivá ke všemu, co k ní přichází z okolního světa…

### E) Zápletky

- Družina v lese potkala ztraceného goblina (z hexu A4) nebo obyvatele žabího národa (z hexu B1). Pomůže mu nalézt cestu domů? Neskončí dobrodruhové také v bludných kruzích?
- Schopnost mušek omámit každou bytost je… pro mnohé nepochybně zajímavá a žádaná. Troufnou si družiníci nějaké mušky pochytat? Nebo jich několik postavám věnuje víla sama za nějakou protislužbu? A budou mít mušky svoji moc i mimo tento les?
- Jen to nejčistší srdce s bezelstnými úmysly dokáže proniknout až k víle a utěšit ji. Je toho někdo schopen? Otevře víla svoje srdce a svůj bohatý kraj pro celý svět? A je to vůbec rozumné?
