---
layout: article
authors: Sarsaparillos
title: 'Malé hexy: B2 - Velký vír'
tags: 'materiály a doplňky, inspirace, Malé hexy'
series: Malé hexy
summary: 'Malé hexy, hex B2'
published: true
---
### A) Číslo hexu: B2 

### B) Převládající krajina hexu

Jezero s jeho severním skalnatým břehem 
  
### C) Obsah hexu

Velký vír, plovoucí hlídky  
  
### D) Popis hexu

Těžko říct, jestli zde obrovská jáma byla i před zaplavením elfího města, nebo se objevila až s jeho zatopením. Tak či onak, dnes je u nejsevernějšího příkře skalnatého břehu jezera na hladině k vidění obrovský vodní vír, kterým mizí voda hluboko do útrob země. Místo bylo vždy hojně vyhledávané všemi kulturami sídlícími v jezerní oblasti: trpaslíci (G1) sem připlouvali nasypat do víru část svých výdělků, elfové (B5) zkoušeli z hlubiny vyvolat přízraky svých zemřelých a žabí samci (B1) přivázaní k dlouhým lanům zde skokem skládali zkoušku dospělosti.

Letité rituály se v posledních měsících proměnily na výjimečné a obzvláště nebezpečné aktivity. Po poslední zimě proud v okolí víru značně zesílil, prasklina se rozšířila a voda zde odtéká několikanásobně vyšší rychlostí. To pozvolna změnilo záměry všech zúčastněných a dnes se k víru sjíždějí jen dvě smíšené, ale tvrdě spolu bojující skupiny. Jedna, zastoupená zejména elfy, se snaží prasklinu dále rozšířit a urychlit odtok vody z jezera, snad až do stavu, který by osvobodil jejich potopené město. Druhá, kterou alespoň do počtu vedou žabáci, naopak do víru hází kmeny, krunýře želv a další všemožné harampádí, aby se vír co nejvíce zpomalil a hladina jezera zůstala na svém místě. Vedle častých ozbrojených potyček vyrostlo na hladině v okolí víru několik rozlehlých improvizovaných vorů, které ke dni kotví navázané balvany a nahoře na nich v lehkých přístřešcích čekají dnem i nocí hlídky znesvářených stran.

Na skalnatých březích jezera, v korunách mohutných stromů, dění kolem víru pozorují desítky vysedávajících výrů, kteří se soumrakem odlétají do lesů na sever. Možná na lov, ale možná informovat někoho vzdáleného o aktuálním dění na jezeře.
  
### E) Zápletky

- Obě ze znesvářených stran hledají podporu s protáhnutím/ucpáním víru. Kdo více zaplatí a komu dobrodruhové pomohou?
- Někdo přijde s nápadem, že by spor o vír mohla rozhodnout lidská oběť. Kde tu ale sehnat člověka? Nebyl by k mání nějaký z dobrodruhů?
- Mudrc tvrdí, že vír je ve skutečnosti portálem do jiného světa. Najde se někdo tak šílený, kdo by byl ochotný dostat se bez úhony až k víru a pak se podívat „na druhou stranu"?
