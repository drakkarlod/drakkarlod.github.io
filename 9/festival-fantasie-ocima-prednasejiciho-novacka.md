---
layout: article
title: 'Festival Fantazie očima přednášejícího nováčka'
authors: 'Petr „ilgir“ Chval'
tags: reportáž
---

Ač s hromadnými akcemi podobného ražení jisté zkušenosti mám, na žádném skutečném conu jsem, pokud mě paměť neklame, ještě nebyl. A festival Fantazie, to není jen tak ledasjaký con, to je multicon. Desítky linií, stovky přednášek a tisíce (no dobře, tisíc a půl) návštěvníků dělají z FF suverénně největší akci svého druhu v naší malé republice. Proč jsem se nechal přemluvit k účasti na jedné z akcí, kterým jsem nikdy neholdoval? Přiznám to rovnou: Jistý člověk řečený Sirien mě svými lichotkami (a že jich stačilo málo) na mé znalosti přesvědčil o tom, že je dobrý nápad, abych zde přednášel. Stal jsem se tedy přednášejícím nováčkem, a to za linii MaelströM.

Už předběžná organizace festivalu se mi zdála velmi dobrá. Přehledné internetové stránky, kde se člověk dozví opravdu vše, bezproblémový systém registrace i placení. Jediný zádrhel způsobila nejmenovaná česká spořitelna, která ignorovala můj platební příkaz. Ale i to se později vyřešilo.

## Pátek 27/06

Cesta vlakem z Prahy do Chotěboře (městečko na Vysočině, které žije v symbióze s FF již pěknou řádku let) proběhla téměř hladce. Už na Hlavním nádraží jsme byli vzati pod ochranu rázné dívčiny Dangerous Lucky, jež naši nesourodou skupinu zdárně dokopala až na místo. (O ujetém vlaku a nutnosti čekání na další spoj se zmíním jen pro úplnost.)

Registrace proběhla rychle (fronty byly opravdu velmi krátké), a my jsme se mohli věnovat zkoumání okolí a obdrženému programu na víkend. Ubytováni na podlaze jedné ze tříd ZŠ Smetanova jsme se kochali pohledem na trávicí, vylučovací a jiné soustavy, jež na nás shlížely z překrásných velkoformátových plakátů. Na vysvětlenou bych měl dodat, že na festival jsem se nevypravil sám, ale s kamarádem Exterem, který pro mě byl mimo jiné i externí paměťovou jednotkou k přednáškám.

První mnou navštívenou přednášku vedl Orogurt, jemuž bych přiřkl přízvisko „svérázný“. Co myslíte, kam vede snaha o aktivní zapojení posluchačů a zároveň nekompromisního prosazení vlastního názoru? Správně, k bouřlivé diskuzi, řečeno jemně. Nicméně i bouřlivá diskuze může být zábavná a tak jsme z přednášky o válce a násilí odcházeli vcelku spokojeni.

Kačeři a Rychlá rota. Vzpomínáte? Tak právě promítání těchto seriálů jsem navštívil v následujícím bloku. Od každého seriálu jeden díl, v narvaném sále byla atmosféra vsktuku nostalgicky pikantní.

Vojta Čepelák je pojem (aspoň já mám ten dojem). Jeho bitevní lodě nejen druhé světové války byly skutečně profesionálně podané. Bohužel, hodina je směšně krátká doba pro předání tolika zajímavých informací, jakými Vojta disponuje. (Víte, jak se liší křižník, bitevní loď a bitevní křižník? A proč je ponorka účinnou zbraní jen proti neozbrojeným lodím?).

Následující Dragon Lord mě zaujal především svým kultivovaným přednesem, ovšem i téma „Specifika vesmírného boje“ bylo záživné. Dozvěděli jsme se například, že „ve vesmíru se neschováme“ a že koncept stíhačky nemá smysl.

## Sobota 28/06

Celé dopoledne (už od osmi ráno!) jsem se poctivě věnoval sebevzdělávání, tedy obíhání přednášek. A vskutku bylo co obíhat. Dokument o vývoji luku, další „military-exkurz“ Vojty Čepeláka, tentokrát věnovaný letectvu a Dragon Lordovo zúročení specifik vesmírného boje v podobě zbraní (po čem byste sáhli – laserové paprsky nebo výbušné projektily?). Únava z letního semestru mě dostihla krátce po poledni, ovšem po krátké pauze jsem byl opět připraven na Jersonovu „Multikampaň“, jež mě inspirovala natolik, že jsem začal přemýšlet o jejím použití v rámci své herní skupiny.

Co jsem si ale rozhodně nemohl nechat ujít, to byla „Evoluce“ páně Faskala. Přiznám se, že ani ne tak kvůli tématu, jako kvůli osobnosti přednášejícího, kterou jsem již dávno znal prostřednictvím internetu. Faskal nezklamal, následující pokec v čajovně byl fajn. Souběžně jsem se seznámil i s Raven (ono to ani jinak nejde) a Dukolmem, takže sobotní odpoledne opravdu stálo za to.

Přiblížila se moje vlastní přednáška o DrD+ v herní praxi. Podzemní místnost se po skončení předcházejícího bloku zcela vylidnila a zůstala tak i po odbití osmnácté. Už jsme se s Exterem připravovali k odchodu, když tu se začali scházet posluchači. Přednáška začala velice neformálně v pěti lidech včetně mě a Extera, ovšem na konci nám tleskalo asi patnáct spokojených (nebo spokojenost předstírajících) posluchačů. Povzbuzen a potěšen, vrhl jsem se do dalšího víru událostí.

A pak to přišlo. Jersonovy kruhy. Spolu s Faskalem a Dukolmem jsem měl tu čest vyzkoušet Jersonovu pověstnou RPG, v níž v roli myslících kruhů pronikáte do tajů šachovnicového 2D světa. Střetli jsme se s jakousi sektou kruhů, která přesvědčovala ostatní, menší kruhy, aby se nechaly dobrovolně uvěznit ve větších čtvercích šachovnice, překonali jsme nebezpečnou Anomálii a naučili se hospodařit s informacemi, které tvoří jediné vlastnictví kruhů v Jersonově 2D světě.

Pestrý program soboty byl zakončen „Mýty a legendami středověku“ v režii Eleni (a malého koťátka) a Orogurtovým „Mýtem Cthulhu“ na dobrou noc (víte, proč mají všichni Lovecraftovi démoni chapadla?)…

## Neděle 29/06

Podle programu jsem měl v neděli dopoledne přednášet „Inkvizici a magii“, což byl trochu problém, vzhledem k tomu, že tuto přednášku jsem připravil jako navazující na „Středověkou mystiku“, kterou mi organizátoři z neznámých důvodů přehodili na pondělí. (Čímž si mimochodem nemohl být nikdo jistý, protože pondělní program nevyšel ani v neděli odpoledne, ani v neděli večer, ale až v pondělí ráno. To byl asi nejzávažnější organizátorský kiks, který jsem pocítil.) Proto jsem posluchačům s omluvou vysvětlil, že přednášky budou naopak – a mohl jsem začít. Mystika utekla jako voda, než jsem se nadál, byl tu potlesk. Návštěvníků kolem dvacítky.

V neděli již byla má morálka slabší, za což mohla i kamarádka Míša, která přijela na otočku. Společně jsme zhlédli sérii amatérských snímků, jež byly vesměs velmi povedené (například vynikající parodie na seriál Strážce duší, či snímek o přestárlých skautech soutežících v tom, kdo déle udrží moč). Musím vzpomenout a pochválit i vynikající opékané prase, jež bylo k dispozici za rozumnou cenu.

Následovalo poflakování zakončené u deskovek, jež měly své sídlo v sokolovně. Výběr stolních her zde byl vskutku famózní. Myslím, že by dokázaly bez problémů na týden zabavit každého člověka, který neholduje sledování filmů a poslechu přednášek. Velký sál sokolovny zněl po celé dny šustěním karet, chřestěním kostek a vzrušeným dohadováním se hráčů, zcela ponořených do malých světů před nimi. Takže i když si z programu (přes jeho bohatost) nevyberete, deskovky to jistí. Po Faskalových „Dystopiích“ (víte, jak se liší utopie, antiutopie a dystopie?) opět deskovky, a potom spánek.

## Pondělí 30/06

Přišlo pondělí, a s ním zbývající tři bloky, jež jsem měl na starost. Začal jsem v jedenáct „Inkvizicí a magií“. Bylo narváno! Děkuji Exterovi, který mě doplňoval a aktivním posluchačům za jejich podnětné připomínky a dotazy.

Sebevzdělávací morálka na bodu mrazu, na řadu přišly opět deskovky. Během festivalu jsem vyzkoušel obligátní Carcasonne, mou oblíbenou Citadelu (doporučuji), Galaxy Trucker (vynikající objev), Osadníky z Katanu a Vikingy (pro mě nezáživné a příliš komplexní).

S Exterem jsme se rozhodli, že navštívíme „Démonologii“ v linii Harry Potter. Nebyl to dobrý nápad. Ne, přednášející Wizardy nebyl vyloženě špatný, nicméně populární pojetí démonů ve stylu mixu anglosaské fantasy a východních filosofií nám jaksi nesedlo. Co naplat, vyslechli jsme si, že nejlepším způsobem vymítání démonů je odříkávání manter tibetských mnichů a další zajímavé poznatky.

V 15 hodin začal další z bloků pod mou patronací, workshop DrD a DrD+. Už mnoho týdnů dopředu jsme s Exterem přemýšleli, o čem asi takový workshop DrD/+ může být. Vyrábění figurek? Generování postav? Něco úplně jiného? Když jsem se ptal Siriena, vyšlo najevo, že mi workshop přidělil právě proto, aby nemusel řešit tento problém.

A na tomto místě bych chtěl poděkovat všem těm příjemným lidem, kteří se tam sešli, a kteří mezi sebou vedli otevřenou a zajímavou debatu. Nemluvili jsme zdaleka jen o DrD a DrD+. Na přetřes přišly herní styly, používání ozvláštňujících prvků ve hře, metody pro tvorbu atmosféry. Vzájemné sdílení herních zkušeností bylo nejen přínosné, ale i povzbuzující. Po hodinové pauze pokračovala diskuze v podobném duchu, tentokrát pod hlavičkou „DrD/+ beseda“.

Musím říct, že průběh bloků o DrD/+ byl lepší, než jsem čekal. Vděčím za to Exterovi a všem ostatním účastníkům (skutečně všichni byli aktivní).

Poslední večer svého pobytu jsme příjemně zabili pomocí deskovek, v úterý ráno nás již nečekalo nic, než balení, loučení a odjezd.

_Co říci závěrem? Festival Fantazie mě nezklamal. Program sice nepřekypoval pro mě zajímavými přednáškami, ovšem mezery se daly zalepit mnoha příjemnými způsoby. Chtěl bych ještě vyzdvihnout spořádanost účastníků a dobrou práci organizátorů. I po technické stránce (stravování, hygiena) byl festival zajištěn víc než slušně. Tomu, kdo ještě na FF nikdy nebyl, doporučuji vyzkoušet, třeba jen na pár dní. Myslím, že vynaloženého času nebude litovat v žádném případě. A příští rok se těším na shledanou…_
