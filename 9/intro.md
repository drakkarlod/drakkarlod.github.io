---
layout: article
title: Intro
authors: 'Petr „Acidburn“ Bouda'
tags: 'téma čísla'
---

Je začátek srpna, prázdniny se dostávají do své druhé poloviny a na Vás čeká další, již deváté číslo časopisu Drakkar. Pokud šlo všechno dobře, měla by být alespoň část článků zaměřená na období třicátých let minulého století, kteréžto časové období mezi dvěma světovými válkami se stalo podporovaným „settingem“ RPG fóra. Ostatně, podobně tematicky zaměřené bylo i únorové číslo, kde se náhodou sešlo několik článků pojednávajících o RPG využívajících japonské manga komiksy. Tehdy to byla pouhá náhoda, neb redakci Drakkaru nespojuje týmová práce a pokud to tak vypadá, je to výsledek individuálních akcí jedinců.

Tentokrát je takto zaměřené číslo záměrně, ale najdete v něm i jiné články. A co Vám mohou třicátá léta nabídnout pro Vaše hry na hrdiny?

Třicátá léta minulého století jsou období, kdy v Evropě propukne hospodářská krize, způsobená černým pátkem na newyorské Wall Street. Tato krize má za následek propad hospodářství, již plně obnoveného po předchozí světové válce. Organizace spojených národů, předchůdce dnešní OSN, není (stejně jako dnes) schopná zabránit žádnému konfliktu a selhává i ve své hlavní úloze – zajistit mír v Evropě. Politika appeasementu se nakonec ukáže jako neúčinná. V Evropě se k moci dostávají autoritářské režimy, těžící z nespokojenosti obyvatel a z následků hospodářské krize – Mussolini je u moci již osm let a v polovině třicátých let napadá fašistická Itálie stát Habeš. V téže době se k moci dostává i Hitler v Německu a o něco později i Franco ve Španělsku, kde v druhé polovině 30. let probíhá krvavá občanská válka.

V Sovětském svazu vrcholí stalinistické čistky, zatýkáni jsou cizinci, náhodně vybraní lidé, nikdo si není jistý, zda už zítra nebude zatčen. V roce 1934 Stalin provádí čistky v komunistické straně, o rok později provede rozsáhlou čistku v armádě, kterou odnesou – jak jinak – ti nejschopnější velitelé a důstojníci. Na konci třicátých let napadne SSSR Finsko, ale díky naprosté neschopnosti zbylých sovětských velitelů se toto tažení změní v krvavá jatka, která naplní finská jezera tisícovkami mrtvých Rusů.

Klid není ani na dálném východě, kde Japonsko napadá ve třicátých letech Mandžusko a postupně expanduje do Číny.

Američané mají dost svých problémů a proto praktikují politiku izolacionismu. V roce 1933 je konečně odvolán zákon o prohibici, který nevymýtil alkoholismus, ale naopak znamenal „zlatou éru“ pro organizovaný zločin. Začíná další fáze boje s mafií, kterou se povede výrazněji oslabit až na konci třicátých let.

A. Christie do této doby zasazuje děj svých detektivek – na konci 30\. let se pohybuje _Hercule Poirot_, K. Čapek píše své _Povídky z jedné i druhé kapsy, Válku s mloky,_ do této doby jsou zasazeny i příběhy policejního rady Vašátka (seriál _Hříšní lidé města Pražského_).

PJ má tedy dostatek možností pro nejrůznější zápletky a dobrodružství, záležet bude především na tom, v jaké zemi se bude družina nacházet. Klidu si moc neužije – v USA budou převažovat mafiánské zápletky, postavy se budou setkávat s mafiány, policisty a s federálními agenty. PJ se může inspirovat celou řadou filmů – _The Untouchables, Godfather, Last man standing_, nesmíme vynechat ani filmy „pro pamětníky“, tedy klasická díla americké kinematografie 30\. let, jako jsou _Scarface_ (režisérem je H. Hughes, ne F. Coppola), _Public Enemy_ (o Al Caponem) a _Little Caesar_ (ovlivnil film GoodFellas M. Scorsese). Inspiraci poskytuje i počítačová hra _Mafia_ a mnoho knih i článků o mafii v té době.

V Evropě budou mít hráči těžší roli – konflikty budou zasahovat do politických zájmů jednotlivých států, neklidné období bude rájem pro špiony, tajné služby, polovojenské organizace – postavy se podle okolností stanou svědky pouličních rvaček mezi příznivci různých politických stran, perzekucí Židů, zatýkání politických odpůrců v Itálii či v SSSR, atentáty na různé nepohodlné generály a politiky. Běžné budou i krádeže vynálezů, agresivní mediální kampaně a ke konci období už i regulérní válečné konflikty.

Mimo hlavní vlnu zájmu stojí tajné a okultní organizace, které však mohou (dle konspirologů) tahat za nitky světových dějin – za zmínku stojí Thule Gesellschaft, Bavorští ilumináti, Vatikán, tradičně i Svobodní zednáři, Kominterna a řada dalších, méně známých nebo zcela smyšlených organizací. PJ se může inspirovat celou řadou knih zabývajících se historií (např. _Souostroví Gulag_ A. Solženicyna, _Velké špionážní operace_ K. Pacnera, _Největší spiknutí v dějinách lidstva_), stejně jako beletrií (_Call of Ctulhu H. Lovecrafta, Hergého Tintin_ nebo manga a anime série _Hellsing_), časopisy (momentálně _Epocha speciál – 33 nejslavnějších špionů světa_) a řadou dalších zdrojů (zajímavý je třeba film _Sky Captain and the World of Tomorrow_, dobrodružství _Indiana Jonese_ nebo počítačová hra _Return to Castle Wolfenstein_).

Jen historické zázemí však dobrodružství nedělá – PJ i hráči si musí uvědomit, jaké technologie jsou v té době dostupné (pokud tedy nehrají v alternativních dějinách).

Pokud vynecháme hry v okultním prostředí, které využívají magie, pak vypadají 30\. léta asi takto: na ulicích potkáte běžně auta, tramvaje, ve Velké Británii funguje metro, vlaky jsou tažené parními lokomotivami. Letadla zažívají svou zlatou éru, neumělé stroje z konce první světové války jsou nahrazeny moderními letadly, naopak vzducholodě pomalu končí.

Obyvatelé vyspělých zemí mají k dispozici rádio, telegraf, telefon, fotoaparát, psací stroj, rentgen, mikrofon, další elektrické spotřebiče (např. ledničku, mixér), kondomy, využívají plynové sporáky a samozřejmě veřejné osvětlení. Zajít si mohou do divadel, kin (biografů), mohou se scházet v mnoha kavárnách a kabaretech, stejně jako mohou navštěvovat celou řadu společenských akcí (dostihy, boxerské zápasy, fotbalová utkání, výstavy, shromáždění politických stran). Tisk není ani zdaleka nezávislý, naopak, většina politických stran má „své“ noviny propírající skandály, které jsou namnoze smyšlené. Postavení šlechty už je pouhou vzpomínkou na zašlou slávu, do popředí se dostávají zbohatlíci a průmysloví magnáti, v bohatších rodinách jsou stále zaměstnávány služky, tajemníci, dětské vychovatelky, kuchařky a další personál, který slouží postavám jako zdroj informací.

Postavy mohou zachraňovat třeba novináře, který strkal nos příliš hluboko a odhalil protistátní spiknutí, nebo mohou naopak pomáhat místním politikům ututlat korupční skandál.

V umění již neexistuje jednotný umělecký směr (posledním byla secese), rozvíjí se kubismus, expresionismus, v architektuře dominuje funkcionalismus. Rozvíjí se chemie a medicína, ale počet léků zatím není příliš rozsáhlý – penicilin je objeven pouhou náhodou a k jeho většímu využití dojde až za druhé světové války. Rozvoj fyziky, technických oborů a začínající zbrojení vede k utajování vynálezů a k průmyslové špionáži jak mezi obchodníky, tak mezi vládami jednotlivých států.

Postavy mohou být najaty důstojníkem zpravodajské služby k odcizení plánů nejnovějšího prototypu, nebo dokonce přímo k únosu geniálního vynálezce.

Postavy mohou své protivníky likvidovat celou řadou jedů, k dispozici jsou brokovnice, odstřelovací pušky s prvním teleskopickým hledím, pistole a revolvery nejrůznějších ráží, k dispozici jsou už první, velmi primitivní tlumiče, první automatické zbraně, jako je třeba v USA proslulý Tommy gun (kulomety jsou k dispozici samozřejmě také). Se sečnými zbraněmi se setkáte jen výjimečně (čeští policisté měli šavle, japonští vojenští velitelé měli katany, příslušníci polského jezdectva měli palaš), naopak velkého využití najdou nože a bajonety (těmi budou vybaveni příslušníci polovojenských organizací).

V jejich úsilí jim budou překážet kriminalisté a soukromí detektivové, využívající poznatků chemie a medicíny, stejně jako daktyloskopie a mnoha dalších metod (kriminalistika je na vzestupu), již běžné je využití soudní pitvy (a mikroskopu). Samostatnými kapitolami jsou použité špionážní postupy a zejména okultní vědy a nadpřirozené jevy – přestože řada záhad je objasněna, stále existují (byť stále se zmenšující) bílá místa na mapách a legendy např. o Shangri-la kdesi v Tibetu.

Postavy tak mohou vyrazit v rámci expedice do nějaké záhadné oblasti, nebo se mohou hrabat v egyptském písku ve snaze najít další nevykradené hrobky.

Celkově se dá říct, že ve třicátých letech budou postavy porážet své protivníky především svou inteligencí a získanými konexemi, než hrubou silou, představovanou především rážemi střelných zbraní.

Nastínil jsem vám to, co vám bude vyloženo na následujících stránkách. Začtěte se tedy a nechte se unášet rychlýma autama s bouchačkou v ruce…
