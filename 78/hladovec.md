---
Title: Hladovec
layout: article
authors: Lorwyn
tags: doplňky, příběhy impéria
---


> Doplněk pro svět Příběhů Impéria. Nenasytný děs, který nalezl domov v Londýně.

_Londýn vždycky požíral lidi. Co na tom sejde, když si taky zobnu?_

<div>&nbsp;</div>

Na první pohled je podobný stovkám bědných chudáků toulajících se bezcílně londýnskými ulicemi. Vychrtlý, s hluboko vpadlýma očima, promodralý zimou. Rty má okousané do krve, oděv ošoupaný a otrhaný. Pozornější pozorovatel může odhalit nesrovnalosti.Vypadá více mrtvě, než živě, nese sebou pach mršiny a lezavý chlad, přídech ledového větru a beznaděje. I jeho stín je podivný, obzvlášť když se běs rozzuří nebo rozdychtí, je stínem většího shrbeného tvora, samý tesák, dráp a paroží.
	
Wendigo, jak se běs jmenuje, je démon ze severu Nového světa. Do Londýna se mohl dostat s navracejícími se vojáky, námořníky, nebo vlastně s kýmkoli dostatečně šíleným a hladovým. Má moc nad těmi, kteří propadli zoufalství. Mohou to být dlužníci, žebráci, lidé závislí na opiu nebo na kartách, kdokoli kdo touží nasytit svůj hlad ho přitahuje. Takové lidi pronásleduje, pokud může, tak je udržuje v jejich neštěstí či posedlosti. Říká se, že ti, kteří mu dokonale propadnou se mu začínají podobat a stejně jako on začnou toužit po lidském mase.

On sám se nikdy nenasytí, nikdy nezahřeje a nikdy nepozná úlevu. Částečný oddych zažívá jen když někoho pohltí, nesmí se ale dotknout nikoho, kdo ještě má naději. Dokáže zaútočit jen na toho, kdo zradil své blízké pro svůj hlad, živil se na cizím neštěstí nebo pojedl lidského masa.

Při lovu setřese svou lidskou podobu, stane se nahrbenou bestií s vylysalou srstí, tlamou podobnou kojotu, drápy medvěda a losím parožím. Jeho lidská podoba pak zrcadlí poslední obeť, ne ale na dlouho. V následujících dnech začne opět chřadnout a do pár týdnů už zase vypadá jako kostra potažená kůží.


## Zápletky

Pan Joseph Roberts, vlastník zkrachovalé továrny na sirky, topící se v dluzích začal po nocích pronásledovat své konkurenty, bývalé pracovníky i náhodné chodce. Spolu s bandou pološílených žebráků, je odvléká do prázdné tovární haly páchnoucí fosforem a požírá. Wendigo ho tiše pronásleduje městem, přispívá k jeho mstivému šílenství a odkládá den svého lovu v naději, že se banda požíračů ještě rozšíří. Když postavy do řádění zasáhnou, zjeví se a nárokuje si kanibaly pro sebe.
<div>&nbsp;</div>

Známý postav, informátor a vlastník opiového doupěte je podezřelý kvůli opakovaným zmizením lidí v okolí jeho podniku. Zejména šlo o zákazníky, kteří mu dlouho neplatili dluhy. Postavy zjistí, že majitel je wendigo zařizující si prodejem levné drogy přísun potravy.
<div>&nbsp;</div>

Postavy pronásledují vraha, ten se ale vysmekne z každé léčky a pasti. Vychrtlý cizinec nabídne postavám pomoc, prodá jim informace o hledaném, ale jen pokud mu po výslechu muže přenechají. Ukáže se, že hledaný je jen krůček od propadnutí démonu a beznaděj z polapení je vše, co ho dělí od sežrání. Spojí se postavy s věčně hladovým běsem?
<div>&nbsp;</div>

Postavy spatří pohřešovaného přítele, vypadá ale podivně vyhládle a nemocně. Své známé nepoznává. Později získají informaci, že je mrtvý a muž v ulicích je prý wendigo nosící jeho podobu. Co jejich dávný přítel provedl, že propadl démonu? Anebo je to celé jinak?
