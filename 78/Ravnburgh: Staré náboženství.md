---
layout: article
title: 'Ravnburgh: Staré náboženství (kult Bezejmenné bohyně)'
authors: Ecthelion²
tags: 'Ravnburgh, doplněk'
published: false
summary: >-
  Popis původního náboženství, které bylo na kontinentu v Ravnburghu uctíváno.
  Dnes je na okraji společnosti a věřící jsou opovrhování a občas
  pronásledování.
---
_Mezi trojici stojících prastarých balvanů, porostlých mechem a lišejníkem, vstoupila kněžka v bílém rouchu. Tvář ji kryla jelení lebka a na rozích byly pověšené malé zvonky, které cinkaly, jak dívka šla. Temnota halila tváře těch, kteří stáli na stranách a jen kmitavý svit pochodní a srpek měsíce ozařoval prostranství mezi kameny. Přistoupila ke krávě, která byla uvázána uprostřed a pohladila ji. Pak zvedla do výše prastarý nůž, aby jej všichni viděli: _„Her bið feoh læne, her bið freond læne, her bið mon læne, her bið mæg læne, eal þis eorþan gesteal idel weorþeð!" _Sbor hlasů jí odpověděl: _„Oft him anhaga are gebideð, metudes miltse."_Kněžka jediným zkušeným pohybem podřízla dobytčeti krk: _„Fore Síthwíf!"_. Zatímco kráva žalostně bučela a padla na kolena, dívka v bílé říze zachytila její krev do měděné misky. Lidé ze tmy jeden po druhém začali vystupovat na osvětlené prostranství, aby jim kněžka krví namalovala na čelo symbol bohyně... _ 

Kult Bezejmenné bohyně byl uctíván ve známých zemích předtím, než před několika sty lety přišli z východu noví lidé se svou vírou v bohy Zrcadlového dvora. Nově příchozí porazili místní a usídlili se těchto zemích i se svou vírou, která nahradila Staré náboženství. To dnes vyznává už jen malý zlomek lidí, a to většinou jen potají, protože je v očích většiny opovrhované. 

Ozvěnou tohoto dávného zápasu je mýtus o Válce v nebesích, který vypráví o tom, jak nově příchozí bohové porazili Bezejmennou bohyni (které následovníci bohů Zrcadlového dvora říkají Sigref nebo Irrkela) a zahnali ji do zásvětí, kterému dodnes vládne. Zařadili ji tak vlastně do svého pantheonu, ale nepřinášejí jí žádné oběti, bojí se jí a nenávidí ji. 

Bezejmenná je pro své následovníky milosrdná bohyně, která stvořila vše, včetně mocných duchů a lidí. Je to trojjediná bohyně, jejíž pravé jméno nesmí být vysloveno. Pro věřící je známá jen jako „Bezejmenná", „Trojjediná bohyně" a _„Síthwíf"_ („vznešená paní" ve Staré řeči, dávném jazyce, kterým se kdysi mluvívalo a který dosud následovníci této víry udržují naživu). Je zobrazována v podobě trojice ženských postav, kde jedna představuje slunce, druhá měsíc a třetí zemi. Společně tak Bezejmenná představuje celý známý svět. 

Pro své následovníky je zdrojem všeho života a po smrti se vše vrací k ní. Stvořila mocné duchy a Strážce, kteří chrání zemi a lidi na ní, zatímco ona spřádá osud celého světa. Věřící se k ní obrací většinou jen v těch nejdůležitějších situacích a jinak dávají přednost získání přízně a pomoci Strážců. 

Ti jsou známí jako „_weardas_" („Strážci" ve Staré řeči, singulár je _„weard"_) a mají pomáhat lidem a starat se o ně. Nejsou ale božstvy, jsou služebníky bohyně a musí ji poslechnout na slovo. Pomáhají jí svými činy spřádat osud světa. Většina z nich má podobu strašlivých nestvůr a monster, přestože někteří, většinou méně významní (strážkyně pramenů, lesních hájů a podobně) nosí lidem blízké formy, často i krásné. Mnozí jsou aspekty přírody nebo zhmotněním různých částí lidských činností, a když se rozzuří, jsou mocní a nebezpeční. Ægir, strašlivý prastarý kraken a pán moří, který sídlí u dna moří a velryby jsou jeho posly, je uctíván na březích moří a mezi námořníky a je jedním z lépe známých _weardas_. 

Dnes je uctívání _Síthwíf _a jednotlivých _weardas _opovrhováno a jejich následovníci často nesmí zastávat veřejné funkce. Otevřeně tak uctívá bohyni jen málo lidí, většinou v odlehlých končinách, mnozí si svou víru ale uchovali v tajnosti. Učenci občas odhadují, že až okolo desetiny obyvatel země ve skrytu následuje víru v Trojjedinou. 

_Zatímco skupina pokračovala v cestě, jeden z mužů se zastavil a podrobně si prohlížel klacík, který byl zavěšen u cesty na provázku. Jeho obvod lemovaly vrypy a vyřezané značky. „Stát! Ani krok dál!" Všichni se k němu otočili, zatímco on pověsil klacík zpět na větev, dotkl se náramku na ruce a udělal prsty zvláštní gesto. Ostatní členové výpravy vypadali nedočkavě: „Co se děje, Odberte? Musíme být do večera v Broughtonu a tahle cesta vede do Broughtonu!" Muž zavrtěl hlavou: „Tahle cesta vede k dost ošklivé smrti pro všechny, kteří ji kráčí." Kývl ke klacíku: „Píše se tu ‚cesta není chráněna Strážci'... to v překladu znamená, že je tam něco, co žere pocestné. Bohyně ani Strážci je tu neochrání." Vysoký dlouhán s kníry se zasmál: „Já tady nebudu tolerovat žádné svatokrádežné řeči. Sluneční panna nás ochrání." Druhý muž si odfrkl: „Pokud nerespektujete moji víru, tak respektujte, co už jsem pro kumpanii udělal. Měl jsem pravdu v Drylaw, v Seaward a dostal jsem nás z enderleighských kobek. Měl jsem pravdu tehdy a mám pravdu teď. Ani krok dál. Musíme zpátky na rozcestí a vzít to doprava... a děkovat _sácerd_, která sem to varování umístila."   _ 

_Svaté dny a svátky_ 

Kult Bezejmenné slaví během roku šest velkých svátků. Tři hlavní jsou **letní slunovrat** (_middansumer_), **zimní slunovrat** (_middanwinter_) a **svátek světel** (_condeledmæle_), slavený brzy na jaře. Každý z nich provází pálení ohňů na výšinách, procesí, při kterých kněžky nesou sochy Trojjediné, obětování zvířat a velké hostiny. 

Tyto tři velké svátky doplňují tři menší, které doplňují dvě trojice a dělí rok na 6 menších období s vlastní barvou a zvyky, které toto období určují. Tyto tři menší svátky jsou **svátek úplňku** (_mónaþfylen_), slavený na konci jara a začátku léta, **svátek sklizně** (_onríptíd_) na konci léta a začátku podzimu a **svátek strážců** (_weardedmæle_) na konci podzimu a začátku zimy.  

_Symboly_ 

Symbolem Bezejmenné a symbolem celé víry je trojúhelník postavený na hrot (každý hrot představuje jednu z podob bohyně, hrot, který míří dolů je země, oba hroty nahoru jsou slunce a měsíc). Trojúhelník je vepsaný do kruhu (představujícího jednotu mezi všemi třemi podobami a v podobě bohyně celý svět jako takový). 

Věřící u sebe často nosí náramek _þriligu_ spletený ze tří pramenů, který představuje jejich víru v Trojjedinou a blízkost, kterou k ní mají. Jednoduché _þriligu_ jsou často jen tři šňůrky spletené dohromady, opravdové pak mají vpleteny drobné korále a mince, které mají různé významy a mají nositele chránit před zlem a přinést jim přízeň _weardas._ Ti, kdo Bezejmennou následují otevřeně, nosí _þriligu_ většinou na levé ruce (blíže srdci). Ostatní jej nosí ukrytý v kapsách nebo všitý do lemu oblečení, aby nemohl být objeven. 

_„Hej! To je jeden z nich!" Všichni v hostinci zvedli hlavu a upřeli pohled na mladíka u baru, který vypadal značně nejistě při vší té pozornosti. Hostinský na něj ukazoval rozhořčeně rukou: „Viděl jsem ten jejich náramek, jak se natáh pro pití! Uctívaj bohyni smrti a přinášej neštěstí! Kam jdou, tam krávy nemaj mlíko a slepice nenesou!" Mladík se zvedl, aby něco řekl, ale sbor rozzuřených hlasů ho přehlušil. Měl u sebe nebezpečně vypadající meč, ale vesničanů byla příliš velká přesila. Hostinský shodil na zem korbel s pivem, který stál před cizincem: „Pro tebe tu žádný pití není. Koukej zmizet, než tě donutíme." Mladík se rozhlídnul a chvíli s jílcem na meči zvažoval situaci, ale pak přikývnul a odešel. „Rosemary, přines vodu a mejdlo! Musíme vypucovat všechno, čeho se ten spratek dotknul. Leanndu na chůdách! To je den!"_ 

_Rituály a obřady_ 

Bezejmenné se obětují vypěstované plodiny a o velkých svátcích i zvířata, která jsou jí obětována. Pověsti o lidských obětech a rituálních orgiích, rozšířené mezi následovníky bohů Zrcadlového dvora, se podle všeho nezakládají na pravdě. Následovníci Bezejmenné usmiřují strašlivé _weardas_ také obětinami umisťovanými k jejich malým oltářům a posvátným místům. 

Svoje mrtvé svěřují následovníci Bezejmenné plamenům, aby se pak duše mrtvých osvobozeny od tělesné stránky mohly navrátit, odkud přišly, a připojit se zpět k bohyni. 

_Kněží_ 

Bezejmenné slouží kněžky, které vykládají její vůli, vedou její tajné obřady a přinášejí ji oběti u oltářů. Ve Starém jazyce se jim říká _sácerda_ (sg. _sácerd_) a tvrdívá se, že jim _Síthwíf _propůjčuje znalost věcí minulých i budoucích, stejně jako schopnost léčit a kouzlit. Během obřadů bývají _sácerda_ oblečeny do bělostných rób s věncem upleteným z lučních květin, klasů obilí a listí stromů na hlavě. Během jiných obřadů, často těch prováděných za svitu loučí, nosí na hlavách jelení paroží nebo vlčí lebky. 

I v největších městech a jádrových oblastech Říše, kde je víra v Zrcadlový dvůr beze všech pochyb, lze nezřídka najít kněžky Bezejmenné skrývající se na okrajích společnosti jako čarodějnice, vykladačky budoucnosti a porodní báby. 

_Svatyně a chrámy_ 

Následovníci Bezejmenné na rozdíl od uctívačů bohů a bohyň Zrcadlového dvora nestaví kamenné chrámy a jejich obřady se konají vždy pod otevřeným nebem. Jejich nejposvátnějšími místy, kde se setkávají, aby uctili _Síthwíf_,jsou trojice vztyčených kamenných bloků zasazených svisle do země, kterým říkají _þrihíwedé_ (_„mající tři formy" _ve Staré řeči). Ty byly kdysi rozeseté po celé zemi, a přestože mnoho jich bylo vyvráceno a zničeno, další stále stojí, ukryté v lesích a odlehlých krajích. Ti, kteří si uchovali svou víru, k nim podnikají cesty i z velké dálky, aby obětovali Bezejmenné. 

Dnes se obřady nejčastěji konají pod rouškou tmy u mohutných osamělých stromů nebo hluboko v posvátných hájích, kde jsou účastníci obřadu skryti před pátravými zraky ostatních. 

Mnoho věřících má doma sošku Bezejmenné v její podobě trojice dívek ze dřeva nebo vypálené hlíny jako malý domácí oltář, před který ulívají z nápojů a pokládají malé symbolické obětiny pro bohyni. Na střechy domů a větve stromů se často věší větrné zvonky a rolničky, které zvoní k oslavě bohyně, kdykoli je rozezní vítr. 

Podél cest není neobvyklé narazit kromě zvonků také na nějaký malý oltář zasvěcený bohyni nebo některému z _weardas_. Dříve měly často tvář bohyně, dnes mívají ale jen nevinnou podobu, aby jen zasvěcení poznali, o co se jedná (oltář může vypadat jen jako trojice malých stromků u cesty spojených provazem dohromady). Pocestní k těmto oltářům pokládají část svého jídla nebo malé obětiny.