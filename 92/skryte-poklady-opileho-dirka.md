---
layout: article
title: Skryté poklady Opilého Dirka
authors: kin
tags: dobrodružství, materiály a doplňky
summary: 'Toto je krátké dobrodružství, původně psané pro `Sea of Thieves` RPG, ale pro potřeby Drakkaru jsem ho přepsal, aby to bylo systémově nezávislé. Jedná se o odlehčené pirátské dobrodružství, které se, stejně jako hra, kterou je inspirováno, nebere vážně. Bere si nějaký lore ze SoT RPG, ale neměl by být (imho) důležitý pro pochopení/odehrání. Spíš pro zajímavost/větší kontext využitelný v kampani, pokud daný svět znáte.
---

> „Povím Vám o poslední plavbě Opilého Dirka! Dirk byl statečný, možná až moc a možná to bylo jenom přílišným přísunem alkoholu. Plavil se po Moři Zlodějů ve své malé šalupě “Jednooká Berta”, která byla vždy plná grogu, co se do ní vešlo, aby Dirk neměl nikdy žízeň a vždy ho provázela chuť do zpěvu.
>
>Což se mu ale jednou stalo osudným. Z Ďáblova Rubáše se vynořil nový ostrov a Berta ztroskotala na mělčině. Dirk, neschopen loď opravit, tu uvízl a jelikož měl víc grogu, než jídla, nečekali jej dobré vyhlídky…tak zakopal svůj poklad, nakreslil si k němu mapu (jelikož nevěří své alkoholem opojené paměti) a doufal v záchranu, která nikdy nepřišla…“

**Cílem je nalézt zakopaný poklad Opilého Dirka** na souostroví, kde ztroskotal. Obsahem této drobné plavby je primárně řešení hádanek, k jejichž vyřešení je potřeba všímat si detailů na přiložené mapě ostrova. Hádanky jsou tu celkem dvě, přičemž každá má ale několik možných míst, kam vedou. Jedno z nich bude falešný úkryt (kde Dirk schoval malou část svého pokladu, takže kdokoli ho najde, si myslí, že našel správné místo, přestane hledat dál a zbytek zůstane skryt) a druhé místo bude správný poklad, který také bude obsahovat nápovědu pro nalezení toho následujícího (znovu s falešným a pravým místem).

#### Hádanky

Všichni víme že hádanky v rpg mohou být frustrující, pokud se na nich hráči zaseknou. Doufám že ty zde jsou dostatečně intuitivní/lehké, že by se na nich hráči neměli zaseknout. Pokud se tak ale stane, nenechávej je v tom dlouho a klidně je nech na něco hodit a poraď jim. A nebo, pokud to není jednorázové hraní, ale součást kampaně, klidně je nech odjet s prázdnou, třeba se sem jednou vrátí až jim to dojde. :)

#### Jak začít tuto plavbu

Posádka může polo-úspěšně projet Ďáblovým Rubášem. Přijdou sice o loď, ale zachrání si své životy a dostanou se do mytického Moře Zlodějů. Náhoda je vyplaví na pláži tohoto ostrova a teď už to bude jen na nich. Nebo mohou na ostrov narazit náhodně, s pomocí pirátské mapy, či mohou hledat Dirka na popud jeho parťáků z přístavu, kteří na něj (a jeho zásoby grogu) marně čekají.

{:map}
![Mapa s čísly (pro GM), níž najdete mapu pro hráče]({{site.baseurl}}/92/Souostrovi_Opileho_Dirka_cisla.jpg)

> **Pozor!** Mapa je kreslená samotným Dirkem, proto míry moc nesedí (prostě jsem nad tím tehdy moc nepřemýšlel… sry :) ). Berteto tak, že všechny Body Zájmu (loď, věže, apod.) jsou zvětšené, aby byly vidět detaily. A jinak vzdálenost mezi šalupou a každým břehem je cca 50m.

> **Pozor!** Ve vodě kolem souostroví proplouvá a číhá **lidožravý žralok Plotvoužrout**. Více o něm na konci dobrodružství.

## LOKACE na souostroví

### 1. / Oltář Krakena

Na tomto trávou a palmami porostlém ostrově se skrývá **oltář prastarým mořským bohům**. Přesněji bohyni, **Matce Krakenů**. Na oltáři jsou domorodé malby oslavující obří chapadla nořící se z vln, vyobrazení obětování ryb na oltáři a tančící lidí pod hvězdnou oblohou. 

Je to vhodné místo pro začátek této plavby, ať už jako místo kde se ztroskotaná posádka probere, nebo kde zakotví svou loď. Není tu nic nebezpečného, je odsud dobrý výhled na další ostrůvky okolo a dokonce je zde pár palem s kokosy a banány. Pod oltářem je skrytá **rituální dýka vyrobená z Krakeního zubu** (dává jedové zranění).

**Pokud na oltáři někdo obětuje rybu,** může se mu dostat požehnání a/nebo prokletí Krakení bohyně. Čím větší ryba, tím lépe, čím tmavší je noc, tím lépe. Doba trvání je na tobě. Může to přejít za pár hodin, může to být omezené počtem použití, může to být natrvalo, může zde být potřeba se toho nějak specificky zbavit a/nebo udržovat pomocí dalších obětí…

#### Hoď k10 (a přičti bonus +0 až +5 za velikost ryby/tmu/použití rituální dýky)
1. - **Prokletí Moře:** Dotyk s mořskou vodou piráta zraňuje.
2. - **Utopené ozvěny:** Pirátův hlas není na souši vůbec slyšet, pouze pod vodou.
3. - **Nečekaný odliv:** Piráta přepadne šílená únava.
4. - **Chapadlovité končetiny:** Ruce i nohy se pirátovi začnou nekontrolovaně vlnit a prohýbat.
5. - **Hlubinný hlad:** Pirát má šílený hlad a žízeň, potřebuje trojnásobek jídla i pití.
6. - **Požehnání Hloubky:** Mořské proudy ti pomáhají při plavání, tvoje rychlost ve vodě je dvojnásobná.
7. - **Krakenův pohled:** Dokážeš vidět v šeru a kalné vodě jako by byl slunečný den.
8. - **Šeptající příliv:** Dokážeš telepaticky komunikovat s mořskými tvory, které vidíš.
9. - **Řev Sirény:** Pirát může zařvat tak děsivě, že všichni, co jej slyší, ve strachu utečou (i zvěř, kostlivci, apod.).
0. - **Leviathanova laskavost:** Pirát bude požehnán silou krakena a bude schopen nadlidských výkonů.

_(A nebo jim může Krakení bohyně dát vizi míst, kam bys posádku chtěl do budoucna poslat, pokud se ti to hodí do kampaně.)_

### 2. / Ztroskotaná šalupa – Jednooká Berta

Má zkasané modro-bílé plachty ozdobené znakem ryby, vyskakující z korbelu. Jméno lodi je napsané na boku, ale aktuálně není vidět, jelikož je pod hladinou. Nebo může být poškozené a zbyl tam jen nápis „Berta“. To proto, aby nebyla první hádanka příliš lehká. V přídi je velká díra, kterou může proplout člověk, ale už ne žralok.

Na palubě nejsou žádná děla, ale na levé straně je dřevěná konstrukce, která by hlaveň měla držet, ta zde ale chybí. Zato je celá paluba pokrytá prázdnými a rozbitými lahvemi od grogu, jako by je někdo házel z výšky. A taky že jo, **Dirkova mrtvola** je ve strážním koši, kde vyhlížel svou záchranu, která nikdy nepřišla. V podšívce jeho kabátu je schovaná **mapa ostrova**, na jejíž zadní straně je **Hádanka 1** vedoucí k pokladu. _(Ptáte se, proč tu mapu vytvořil? Jelikož ví, jak moc miluje grog a jak moc se mu kvůli němu zhoršila paměť…)_ Podšívka je natrhlá, kus mapy je vidět, protože pokud posádka mapu nenajde, tak na tomto ostrově není moc co dělat…

**V částečně zatopeném podpalubí** je jeden sud nacpaný střelným prachem, jedna bedna plná dělových koulí, tři sudy plné grogu a šest prázdných sudů. Navíc je tu jedna zubatá šavle a roztřepená brokovnice s třemi náboji.

### 3. / Ostrov se zřícenou věží

Na tomto malém ostrově se nachází pouze dvě patra zpustlé a částečně zničené věže. 

V **prvním patře** se nalézá Dirkův provizorní úkryt. Je zde lůžko z palmových listů, zbytky ohniště, stůl a židle z beden a sudů a podlaha pokrytá střepy a lahvemi. Je zde jedna poloprázdná bedna s 1d10 lahvemi velmi kvalitní whiskey „Wray a Synovec“.

V **druhém patře**, kam se dá dostat po žebříku, se nachází bedna na sezení a dalekohled s rozbitou čočkou, ustavený na trojnožce. Na dalekohledu je vyškrábané písmeno „B“. Je to jedna z falešných stop u Hádanky 1. V druhém patře chybí strop a stěny, takže jde vidět do všech stran. Zároveň je zde **dělová koule**, která byla nejspíš vystřelena z děla na pláži (a pod níž se skrývá **Hádanka 2** a **Falešný poklad 1**). 

### 4. / Hlavní ostrov

Největší ostrov tohoto souostroví. Na pláži je **morbidně zdobená veslice**, na jejíž přídi se místo lucerny nachází klec s oživlým kostlivým papouškem „Modrá Polly“. 

Veslicí sem připlula posádka tří kostlivců s lopatami, pod vedením **stínového kostlivce Temného Drápa**. Ti plují po ostrovech a vykopávají zde se nacházející kostry, aby je přivedli pod službu jejich „Paní“. Posádku se pokusí zajmout, ne zabít, aby jejich Paní mohla spálit jejich kůži a maso a udělat z nich své kostlivé služebníky _(toto byl připravený náznak na mou větší kampaň, která se nikdy nestala… ale pokud v hraní pirátů plánujete pokračovat, klidně tento háček využijte)_.

Dál je na pláži **kanón** z Dirkovy lodi (to je ono „Jedno oko“ jeho Berty), **hamaka** vytvořená z rybářských sítí a zbytky prvního Dirkova tábořiště. Zároveň tu je Dirkova skulptura ze sušených korálů, mušlí, kamení a klacků, které vévodí **lebka s páskou přes oko** a blonďatou parukou. Pod páskou má skryté umělé oko vyřezané z křišťálu.

Lebka a kanón jsou stopy na které odkazuje první hádanka. Lebka je falešná a její pohled je upřen na místo na pláži, kde když budete chvíli kopat najdete **Hádanku 2** a **Falešný poklad 2**. Kanón směřuje do druhého patra věže na ostrově 3, kde leží dělová koule.

**Věž na kopci** nad pláží má pouze obvodové zdi prvního patra a část schodiště vedoucího do druhého patra, které tam není. Zbytek věže je zničený a sutiny leží okolo na hromadách, zarostlých vegetací. Pozorný pirát si všimne, že jedna hromada je bez vegetace, jako by ji někdo čerstvě přeházel. Pod ní se skrývá **Kostlivec s Výbušným barelem**. Skrývá se před posádkou Temného Drápa, pokud se o něj ale posádka postarala, brzo jej strach o vlastní kosti opustí a chuť na živé maso se mu vrátí. Pokud na něj posádka nepřijde, zapojí se až ve chvíli kdy je napadnou dva kostlivci z Ostrova 5.

### 5. / Ostrov s kamenitými útesy

Tento ostrov je obklopen ostrými strmými skalami, vlhkými od mořské vody, a je obtížné na něj vyšplhat, proto jedinou „rozumnou“ přístupovou cestou je **ztrouchnivělý lanový most**. 

Na ostrově, podobně jako ve věži na ostrově 4, se schovávají **dva zakopaní kostlivci s pistolemi**. Pokud se posádka zbavila Temného Drápa a jeho kostlivců, vyhrabou se ze země, když se budou postavy snažit dostat přes most. Zatímco z věže za nimi se zpoza hroudy kamení vyhrabe kostlivec s výbušným barelem, aby jim odřízl cestu zpět. Nebo je vybouchl. Je fanda toho druhého.

Na konci tohoto ostrůvku je vyvýšenina, ke které vedou krátké schody z vyskládané z kamenů. Na jejím vrcholku je přerostlá **kaktusová zahrada** a kamenná lavička. Pod lavičkou je schovaný **Falešný poklad 3**. Pokud postavy jakkoliv poškodí nějaký kaktus, ze země se vyhrabe **Kaktusový kostlivec** s lopatou a pokusí se je vyhnat a postarat se o poraněný kaktus.

### 6. / Potopená věž

Ostrůvek s touto věží se potopil pod hladinu, a nahoru nad hladinu tak kouká pouze vrchní patro se střechou a střešním okénkem. To je zamknuté zevnitř. Věž je celá uvnitř porostlá **jedovatými korály** a její schody se ztrácí v naprosté tmě v blátě. A tam je skrytý **hlavní Dirkův poklad**. Vykopat jej, vzhledem ke korálům, tmě a vodě nebude úplně jednoduché. Ale to už je na posádce, jak si s tím poradí.

Zároveň je tu ale ještě jedno překvapení. Ve věži se skrývá starý **Mořský muž Řasobrada**. Ten se sem vydal, jelikož slyšel, že zdejší vody brázdí **starý žralok Ploutvožrout**.

#### Mořský muž Řasobrada

Postarší muž s plnovousem z řas a šperky z mušlí, žraločích zubů, háčků, šupin a žraločí kůže. Plave špatně a kolíbavě, jelikož mu půl zadní ploutve chybí a i po zbytku těla má velké jizvy, jakoby od žraločích zubů. Ploutvožrout jej napadl, když byl mladý mořský muž, a ošklivě mu potrhal zadní ploutev, tak tak že Řasobrada přežil. Zranění mu ale hodně ztížilo plavání, a tak se stal samotářem, protože zbytku Mořského lidu nestačil. Dal se na dráhu lovce žraloků, byl v tom i dost úspěšný, a když se dozvěděl, že Ploutvožrout je tady, vydal se mu pomstít… ale když jej viděl, přepadla jej panika a schoval se ve věži a teď neví co. Jinak, Řasobrada, jako každý z Mořského lidu, neumí mluvit a nerozumí lidské řeči. Pozor na to.

#### Žralok Ploutvožrout

Obří zjizvený žralok, který má na svědomí nejednoho muže či ženu přes palubu. Tělo má zjizvené, oči rudé a tlamu vyceněnou. Tuší že se tu skrývá Řasobrada, a jelikož nenávidí Mořský lid, pluje po okolí a hledá ho. Neodpluje, dokud jej nedostane. Toto je doopravdy nebezpečný protivník a začínající posádka by jej neměla být schopna porazit. Rozhodně ne přímou konfrontací, možná nějakým vážně chytrým plánem. Pokud by jej náhodou porazili, Řasobrada jim poví o **Staré Siréně Silvii**, která zná rituál, při němž je potřeba srdce starého žraloka zabijáka. Úspěšně provedený rituál dodá tomu, kdo srdce pozře, schopnost za jakékoliv situace poznat, kde je sever.

## HÁDANKY

### Hádanka 1

> „Dirku, ty starej opilče, je mi jasný, že až tě vodsaď někdo zachrání, tak si budeš kvůli svému vypitému mozku pomatovat pjěkný prd. Tákže tady jsem ti dál hádačku, aby jsi našel svoje cennosti: Poklad jsem schoval tam, kam se naposledy podívala Stará Jednooká Berta.“

#### Falešná místa: 

- Lebka s páskou přes oko na **ostrově 4**, která se dívá na jedno místo v písku (zde je zakopaný Falešný poklad 1).
- V druhém patře věže na **ostrově 3** je umístěn dalekohled s naprasklým sklem, který ukazuje k jinému vzdálenému ostrovu. Co je to za ostrov? To je na tobě, možná přístav, kam se Dirk chtěl dostat.

#### Skutečné místo

Kanón na pláži ostrova 4 „kouká“ směrem k věži na **ostrově 3**, dokonce je tam ve stěně díra od koule a ta leží uvnitř. Pod koulí je schovaná Hádanka 2.

### Hádanka 2

> „Há! koukám že jsi našel CELEJ můj poklad, můžeš v klidu odplout… mrk. Dál už to nemá cenu číst… v místech, kam se vzduch nedostane, se skrývá má <s>velká kořist</s> **SMRT!** Hledej ji na konci zapomenutých schodů, které nikam nevedou. Vidět můj poklad nelze, nahmatat jej budeš muset v místě, které je zároveň krásné, ale i nebezpečné.“

#### Falešná místa

- Zničená věž se schody vedoucí do druhého patra na **ostrově 4**.
- Schody vedoucí na malý kopec s kaktusy na **ostrově 5**. Pod kamennou lavičkou, pod záhonem kaktusů, je zakopán Falešný poklad 2.

#### Skutečné místo

Konec schodiště v **6 / Potopené věži**, vedoucí do bahnitého dna. Na jehož konci je korálový útes a jedovatými korály. Pod nimi v blátě se nachází Skutečný poklad.

> **POZN.:** Ano, tato hádanka je tu použitá dvakrát. Dirk byl tak přiopilý, že ji opsal prakticky slovo od slova (můžeš tam udělat drobné změny). 

## POKLADY

#### Falešný poklad 1 

- 250 stříbrných mincí (v přepočtu za 10 zlatých). 
- Dva voskované svitky nesoucí na sobě kouzlo _„Dýchání pod vodou“_.

#### Falešný poklad 2

- 10 zlatých mincí. 
- Dva voskované svitky se zaklínadlem _„Ledová kanonáda“_. Dokáže vyčarovat slabší ledovou kouli/střelu, nebo je možné s ním očarovat dělovou kouli a dodat jí mrazivý efekt. 

#### Falešný poklad 3

- 10 zlatých mincí. 
- Jeden magický lektvar _„Zvětšení“_. Kdo jej vypije, tak se na jednu hodinu zvětší na dvojnásobek své velikosti. Společně se vším, co drží a/nebo má na sobě.

#### Skutečný poklad

- 200 zlatých v drobném drahém kamení.
- Dva soudky s výběrovým olivovým olejem (cena 100 zlatých za jeden).
- Láhev špičkového rumu „Diktátor“ ve stříbrné láhvi, zdobené zlatem a drahým kamením. Cena 500 zlatých.
- Koule do kanonu z černého kovu a s ohnivými runami. Je teplá na omak. Po výstřelu a dopadu vybouchne v obrovské ohnivé kouli s rádiusem cca 10m. 

Zároveň, velkou odměnou pro posádku může být **Dirkova loď Berta**, pokud ji opraví a/nebo zachrání Řasobradu. Ten pro ně může zavolat ze svého podmořského rodu pomocníky, kteří jim loď pomohou opravit a odtáhnou z mělčiny zpět na moře.

