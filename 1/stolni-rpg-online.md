---
layout: article
title: 'Stolní RPG online'
authors: 'Filip „Gran“ Randák'
tags: 'online RPG'
---

Dá se spolehlivě říci, že s nástupem osobního počítače – a tedy i her na něm – se pojem „RPG“ stal známým pro mnohem širší komunitu, než jak tomu bylo do 
té doby. Počítačová RPG (dále CRPG) však nesplňovala, nesplňují a nejspíše ještě dlouho nebudou splňovat představy hráčů starých dobrých „papírových“ her, tedy těch, kterým nebyl pojem RPG neznámý ani před příchodem počítačových her. Jak to ale dopadne, když i takový hráči usednou před obrazovku monitoru s chutí zahrát si to, co doposud hráli? 

Jak jsem již zmínil, s příchodem osobních počítačů se brzy objevily i RPG počítačové hry. Takové však byly povětšinou založeny na vybíjení jeskyň a hromadění pokladu – ano, i takto se stolní RPG někdy hrají, ovšem styl hry některých hráčů je od tohoto diametrálně odlišný. Na poli tzv. single­playerovek se tedy stolní hráči nevyřádí. 

Ale co možnosti internetu? Ano, v době, kdy píšu tento článek, hraje jednu online RPG hru (dále MMORPG) kolem sedmi miliónů hráčů – a přitom je to jen polovina z celkového počtu hráčů, kteří hrají tento druh her. 

Ovšem, i takové hry jsou většinou o vybíjení a hromadění silných předmětů. Ve hře často padají slova, která by „správná postava“ nikdy neměla vyslovit. 

Dobře, tak zatím to vypadá, že klasický hráč stolních RPG má smůlu – nikde se nemůže vyřádit se svou postavou, nikde se do své role nemůže vžít a zažívat skvělé a realitě podobné zážitky s ostatními hráči. Jedinou možností je klasický styl – jednoduše se sejít u někoho doma a odehrát několikahodinové herní sezení. To je však velmi časově náročné a jsou lidé, kteří by chtěli hrát, ale prostě ze svého času neutrhnou více jak 3 hodiny, ze kterých by padla jedna na cestu za herním sezením, druhá na cestu domů. 
Takže to vypadá na konec „pořádného“ role­playeření. 

Opak je však pravdou. 

Před více než čtyřmi lety se objevil člověk. A ten člověk měl nápad. 

Uvědomil si to, o čem jsem výše psal, a rozhodl se dát časově neflexibilním RPG hráčům možnost užívat si svůj koníček dál a dál. A to přímo z tepla jejich domovů. 

Neřeknu vám jméno toho člověka, ale ten, kdo ho z RPG online scény zná, ho zná pod jménem „jilm“ (úmyslně s malým j). 

A jak to bylo dál? jilm sehnal programátora a sdělil mu svůj nápad. Společně pak vytvořili prototyp online herny, tehdy zaměřené jen na hraní Dračího Doupěte. Hernu nazvali Aragorn a vzhledem ke krátkému trvání a rychlému přechodu na lepší verzi – souvisejícím s nalezením dalšího programátora, Edwina (nominativ „Edwin3“) – se na ni 
pohlíží jako na nultou verzi – A0. Samozřejmě, nápad nezůstal utajen, a tak se jiná dvojice programátorů – Japan a Ami 
– rozhodli udělat to samé. Dokonce byli rychlejší – a tak o pár chvil dříve, než byl na svět vypuštěn A1 (Aragorn v. 1), byl již představen Abarin. 

Oba servery poskytovali možnost hrát DrD a Aragorn měl i chat na pouhý pokec mezi hráči (na druhou stranu, Abarin byl dle mého názoru hezčí). Jak hra probíhala? Jednoduše – když se objevil nějaký PJ/Vypravěč/GM/DM (dále jen GM) a chtěl hrát, založil tzv. jeskyni. Jeskyně je speciální fórum určené k hraní – to probíhá snadno, hráči prostě píší to, co by v klasickém herním sezení říkali. 

Výhody? Časová nenáročnost. Nevýhody? Hra připomínala (a připomíná) spíše společné psaní povídky než skutečné hraní, člověk se málokdy do hry vžil a hlavně – hraní se strašně táhlo, to, co by družina zvládla odehrát v klasickém sezení za pár hodin, zde mohlo trvat i měsíc. Ovšem, zdálo se, že to stojí za to, jak ukazovali sami uživatelé těchto serverů tím, jak se množili. 

Mezitím, co se RPG online komunita postupně rozrůstala, došlo na Abarinu k hádce, která vyústila v rozchod obou programátorů. Abarin si ponechal Japan, zatímco Ami se vydal vytvořit vlastní hernu podle svých představ – a tak vznikl Andor. 

Zatímco Abarin ve svém vývoji stagnoval a začal mít výrazné problémy s hostingem (a díky výpadkům i postupným odlivem lidí na bratrský Andor a občas i na Aragorn), kvůli kterému zavedl tzv. Bonusy (kdo zaplatí, může mít libovolný počet postav, kdo ne, může mít jen jednu) a Andor se také nijak výrazně nevyvíjel, vyšla další verze Aragornu – A2. K tomu došlo cca před dvěma lety. 

Nyní odvraťme zrak od trojice AbAnAr (k tomuto společnému názvu pro výše zmíněné tři servery se vrátím později) do jiného koutu internetu. Zatímco totiž na sebe mezi Andorem a Abarinem někdo štěknul a Aragorn vedl s Andorem studenou válku, někde jinde se schylovalo k dalšímu rozdělení. 

Pokud vím, došlo k tomu cca v době, kdy vyšel Aragorn 2. Dozvěděl jsem se to až nedávno na svém detektivním pátrání po RPG serverech a hernách a protože většina lidí se snažila mi vyhnout nebo mě prostě ignorovat, tj. neodpovídat na otázky, nemohu informace stoprocentně zaručit. Řeknu vám však, co vím. 

Nevím, kdy přesně (ale asi tak rok či necelé dva po Abarinu), ale vznikla herna, která s AbAnArem neměla nic společného – Torch. Z doslechu vím, že se tam běžně hrálo, ale pak se programátoři rozhodli samotné hraní na Torchi zpoplatnit. To se nelíbilo jak několika programátorům, tak mnoha uživatelům – a tak přibližně v době vydání A2 vznikl server Immortal Fighters, v čele s Anubisem a Wandererem. 

Ten sám měl také možnost finančních příspěvků, ale bylo možno hrát i bez nich. Politika herny tohoto systému byla o dost jiná, než u AbAnAru, (konkrétně zácvik GM pro zvýšení kvality jeskyní v herně) o výhodách a nevýhodách jednotlivých serverů se však budu rozepisovat níže. 

Až do dnešní doby se už stali prakticky jen čtyři nové události, které podle mě stojí za zmínku. První z nich je vznik úplně nového serveru Dark Age, asi o tři roky mladšího, než je Aragorn či Abarin. Druhou událostí byl Japanův odchod z RPG online scény a zdání, že o Abarin se nebude mít kdo starat, nakonec se však Abarinu opět ujal Ami a své mladší dítko – Andor – přenechal Eskelovi. 

Třetí událostí byla výměna programátorů na Aragornu a následné vydání třetí verze tohoto RPG online serveru, která sebou přinesla mnoho nového – o tom však za chvíli. 

A jako poslední událost si dovolím zmínit soutěž Miss AbAnAr, která proběhla nedávno. Mnoho slečen ze tří serverů (ano, i slušný počet dam hraje RPG), bylo jich přes 50, poslalo své fotografie a odpovědi na různé otázky a snažilo se zvítězit o titul Miss a Miss Sympatie. Vyhlášení vítězek proběhlo na PragoConu a vítězky dostaly dárky od časopisu Pevnost v podobě předplatného a samostatných výtisků Pevnosti. 

Poslední událost zmiňuji hlavně proto, že je to dobrý krok k ukončení tiché nevraživosti mezi uživateli zmíněných tří serverů. 
To by byla historie RPG online scény. Jistě zajímavá pro všechny, ovšem tomu, kdo by chtěl na RPG online scéně začít, nijak nepomůže s výběrem… proto si nyní řekneme, co jednotlivé servery nabízí. A hezky podle stáří.

## Aragorn.cz 
Možnost několika vzhledů stránek, možnost záložek v diskusích, Ajax chat (refresh v reálném čase) a možnost publikovat svou Fantasy tvorbu – ať již povídku, poezii či obrázek. 

Pro hráče nabízí poměrně kvalitní jeskyně, neboť každé dobrodružství, které chce někdo založit, musí být posouzeno a schváleno k tomu určenými administrátory. Je možno hrát jak přes fórum, tak přes chat (ten nabízí rychlejší a napínavější hru, jeden z nejsilnějších zážitků v RPG hrách mám právě z jednoho půlnočního hraní po chatu), a kdo si chce hraní jen zkusit, ale nechce si zakládat postavu, může navštívit v seznamu obyčejných chatů tzv. Rozcestí, kam prostě vleze – a může začít hrát. 

Malou nevýhodou je, že můžete mít pouze 20 záložek a 3 postavy/jeskyně, pokud si však zaplatíte, otevře se vám několik vychytávek a samozřejmě neomezené množství výše zmíněného. 

Asi největší výhodou Aragorn.cz je, že sám systémově podporuje hraní dle libovolného systému pravidel, a to díky tzv. Open Role­Play, kde si GM může sám vytvořit atributy tzv. osobních deníků apod. Právě díky tomu si jediný on skutečně zaslouží titul „RPG online server“ – na ostatní by sedl spíše „DrD online server“ či „DrD online herna“. 

Navíc, administrátoři Aragorn.cz pořádají, kromě obyčejných srazů, které pořádá snad každý ze serverů, také LARP akce. 

## Abarin.cz 
Nabízí možnost záložek v diskusích a publikování vlastní tvorby. Pro hráče je zde pak nijak „nehlídaná“ herna (tj. jeskyně neprochází schvalováním). NeBonusoví uživatelé mohou mít jen jednu postavu/jeskyni, pokud si však zaplatíte, můžete mít dobrodružství neomezený počet. Zaměřen hlavně na DrD. 

## Andor.cz 
Bratrský server Abarinu nabízí to samé, co jeho sourozenec, k tomu však několik málo skinů. Navíc, není zde potřebný žádný placený Bonus – každý má v počtu jeskyní a postav absolutní svobodu. K tomu nabízí tzv. online pomoc těm, kteří jsou na serveru ztraceni a s něčím si neví rady. Zaměřen hlavně na DrD. 
Stejně jako Aragorn, i Andor se může chlubit svými LARPy. 

## Torch.cz 
Placený server, který má vlastní systém pravidel. Z doslechu vím, že se tamější programátoři pokouší vytvořit něco na způsob „prohlížečového MMORPG“ – sám to však nemohu plnohodnotně posoudit, nepřinutil jsem se do toho zaplatit si tzv. 

Certifikaci, která je ke hraní na serveru potřebná, a tak mé dojmy byly řekněme chladné. 

## Immortalfighters.net 
Spíše než o plnohodnotný RPG se jedná skutečně „jen“ o RPG hernu. Při vytváření účtu si současně vytváříte i postavu, která se s vámi bude táhnout po celou dobu působení na serveru. Jeskyně jsou zde ještě přísněji hlídané, než na Aragornu – pokud chcete být GM, musíte projít zvláštním „výcvikem“. Pokud zkoušku složíte, je vám přidělen odznak v podobě hrací kostky a vy můžete zakládat plnohodnotné jeskyně. 

Pokud výcvik nezvládnete nebo ho prostě podstupovat nechcete, můžete si také založit jeskyni – v takové však nemůžete hráčům přidělovat zkušenostní body a můžete počítat s tím, že zkušenější hráči nebudou příliš věřit ve vaše schopnosti a do vašeho dobrodružství se nepřihlásí. 

Samozřejmě, máte–li již na nějakém jiném herním serveru nějakou jeskyni, můžete místo výcviku poslat na dané dobrodružství odkaz, a pokud bude administrátory posouzeno jako dobré, dostanete kostku rovnou. 

Jednou zajímavostí oproti ostatním serverům (nepočítaje bratrský `Torch`) je možnost gild, které slouží jako sdružení mnoha hráčů. Existují tzv. „Gildovní questy“, kde se jedná 
o různá samostatná dobrodružství různých družin v gildě, vedená též GM z dané gildy, která nakonec mohou vyústit ve veliký gildovní příběh, kde se nakonec každý malý hrdina dozví, že byl malým ozubeným kolečkem v obrovských hodinách (nebo taky ne). Kromě toho vám v gildě mohou zkušenější hráči pomoci jak s hraním, tak s orientací na serveru. 

## DarkAge.cz 
Nejmladší ze serverů, který se však snaží nezaostávat za konkurencí. Záložky svým způsobem má (resp. v seznamu diskusí si můžete některé vypnout, aby se vám nezobrazovali) a má i klasický chat. Pro vytvoření svého dobrodružství i zde musíte projít schválením, podobně jako na IF. 

Ačkoliv je to server, který ještě má co dohánět, jedná se hlavně o různé vychytávky – základ pro dobré hraní má a dovolím si říci, že více než slušný. 

## Výhody a nevýhody
A nyní stručně výhody a nevýhody: 

### Aragorn.cz 
\+ Univerzální herna. 

\+ Poměrně kvalitní jeskyně. 

\+ Možnost okamžitého hraní. 

\+/– Chat v reálném čase (ještě je potřeba ho doladit). 

\+ Možnost uveřejnění vlastní tvorby. 

\+ Výběr vzhledu. 

\+ Pořádání LARPů. 

\+ Možnost hrát libovolný systém. 

– Čekání na schvalování (jeskyní/tvorby) je někdy na několik týdnů. 

– Některé služby nejsou neomezené a pro absolutní podporu je potřeba si trochu připlatit. 


### Abarin.cz 
\+ Kvalitní hráči/GM. 

\+/– Pouze pro DrD. 

– Pro neomezené hraní je potřeba si připlatit. 

– Absence chatu. 

### Andor.cz 
\+ Kvalitní hráči/GM. 

\+ Okamžitá pomoc, pokud jste se ztratili. 

\+ Výběr vzhledu. 

\+ Pořádání LARPů. 

\+ Vše je neomezené a zdarma. 

\+/– Pouze pro DrD. 

– 	Díky větvení diskusi a téměř absenci chatu se člověk hůře dostává do komunity (těm, co přišli pouze hrát, to ovšem nevadí). 

### Torch.cz 
\+ Mapa, po které se můžete pohybovat 

\+/– Možno hrát jen tamější systém 

– 	Vše je placené 

### ImmortalFighters.net 
\+ Vysoká kvalita jeskyní

\+ Možnost mít gildu nebo být členem nějaké 
 
– Trochu nepřehledné diskuse
 
– Jen jedna postava 
 
– Absence chatu 

## Závěr

Dovolím si dodat, že i na placených serverech – s výjimkou Torche – si můžete plnohodnotně zahrát, neboť politika programátorů bývá založena na tom, že kdo si zaplatí, má více, ne že ten, kdo nezaplatí, má méně. 

Myslím, že po přečtení tohoto článku již máte slušnou představu o RPG online komunitě. Stále si nejste jisti, který server si vybrat? Já za sebe vám mohu doporučit Aragorn.cz, vyzkoušel jsem všechny servery (kromě placeného Torche), ale na Aragornu jsem byl nejspokojenější. 

RPG online scéna nabízí skvělé řešení pro ty, co chtějí hrát klasická PnP RPG, ale nemají čas se se svou družinou scházet. A ať už si vyberete kterýkoliv server a vydržíte na něm těch pár prvních týdnů, než se aklimatizujete a dostanete se ke kvalitním hráčům, můžete si být jisti dobrou hrou a partou skvělých lidí, kteří vás rádi přivítají mezi sebou.
