---
layout: article
title: 'Slovo úvodem'
authors: redakce
tags: úvodník
---

Vše začalo jedním nápadem, který byl tak smělý, že dlouho ležel ukryt kdesi v neprozkoumaných hlubinách lidského mozku. Jenže nic nemělo zůstat stejné a nápad se prokutal ven. Kdo ví, zda vlastní silou nebo pod tíhou událostí. Prostě a jednoduše, v plné síle vyšel na světlo a spustil vlnu mnoha dalších událostí.

Vše bylo nejprve u jedné myšlenky, která se zalíbila dalším a dalším lidem a vznikla skupinka, jež se dohodla, že si založí a začne vydávat vlastní internetový časopis. A je to tady, výsledkem naší práce, našeho nápadu je Drakkar, časopis k němuž právě čtete úvodní slovo. 

Inspirováni jinými více či méně úspěšnými projekty se snažíme získat si vaši přízeň a jdeme na to přes vaši lásku k fantasy a roleplaingovým hrám, kterým se bude Drakkar věnovat především. Ano, naleznete zde i nějaký ten článek z reality – reálie středověku či něco podobného, ale především zde budou články o RPG a doplňky k těmto hrám budoucnosti. 

Možná vás zarazí to podivné, cizí jméno – pak tedy vězte, že Drakkar není jen slovo, ale symbol. Prvotně toto slovo znamená loď vikingských nájezdníků. Ovšem tito lidé nebyli jen drancíři, byli i obchodníci a kolonizátoři – přinášeli světlo poznání tam, kde byla tma nevědomí. I my se budeme snažit pomoci vám získat nové vědomosti či prohloubit si to, co již dlouho víte. 

Jsme si vědomi toho, že se nám možná napoprvé nepovede udělat všechno dobře, proto vás prosím, pošlete nám své připomínky a návrhy na zlepšení a buďte si jisti, že my je promyslíme a pokud budou dobré, zařadíme je do dalších čísel, která budou vycházet vždy v intervalu dvou měsíců. Předpokládám, že o našem časopise budete moci diskutovat i v jedné sekci na RPG Fóru. 

Nebudu vás již déle vysilovat, neboť vás čeká něco mnohem zajímavějšího, než má slova. Za sebe, redakci a autory článků vám přeji příjemné čtení a těším se v dalším čísle. 

Roman „RomiK“ Hora
