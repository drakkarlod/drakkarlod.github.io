---
layout: article
title: "Dobrodružstvo: Heraion Argive"
authors: „Antharon“
tags: dobrodružství, inspirace
summary: "Množia sa útoky podivných monštier na vidieku okolo mesta Argos. Dedina Prosymna sa spamätáva z nedávnej kataklyzmy. Prechádzajúci hrdinovia hľadajú strateného novorodenca a postupne zisťujú, že problém je rozsiahlejší než čakali…"
---

> **Upozornenie, tento modul môže riešiť, naznačovať alebo niekomu pripomínať témy ako: sexualita, znásilnenie, potraty, násilné odoberanie detí ich rodičom, násilie a experimenty na deťoch a mutácie. Je preto vhodné sa uistiť, že sú s týmito témami hráči ok, prípadne použiť rozprávačské techniky ako lines and veils, x-card a sledovať stav a reakcie hráčov.**

## Historické pozadie

Píše sa rok 495 pred naším letopočtom. Nachádzame sa v dedine Prosymna neďaleko mesta Argos. Vzdialená hrozba Perzskej ríše sa Argosu veľmi nedotýka. Je to silné mesto, ktoré má záujem udržať si svoju neutralitu.

Argosania sa mnoho rokov tešia veľkolepému chrámu Héry. Postavený bol okolo roku 700 pred naším letopočtom a v minulom storočí prešiel veľkou prestavbou. Teraz sa jedná o jeden z najvýznamnejších chrámov vôbec, robia sa tu pompézne oslavy a putujú sem ľudia, ktorí si chcú dať vysvätiť svoju rodinu, domov, dcéru, či kravy.

V Heraione sa vyznávali najmä tieto aspekty Héry:
- **Hera Basilea** (Kráľovská): Manželka Dia a kráľovná bohov
- **Hera Teleia** (Dokonalá): Ochrankyňa manželstva
- **Hera Arkaia** (z Výšin): Bohyňa prirodzenej krajiny, najmä hôr

Okrem toho môžeme predpokladať aj ďalšie aspekty ako:
- **Hera Boopis** (s Kravskými očami): O Hére sa vravelo, že mala krásne oči plné porozumenia a trpezlivosti
- **Hera Hydrogenea** (Matka Hydry): Héra je stvoriteľkou nielen hydry ale aj mnohých iných monštier. Často boli skúškami pre Herkula i ďalších nepriateľov. Mnoho miestnych to považuje za záslužnú činnosť.

Heraion zhorel do tla v roku 423 pred naším letopočtom a neskôr bol postupne vybudovaný nanovo. Ako vyzeral a čo presne sa v ňom dialo môžeme iba odhadovať. Rok vzniku požiaru tiež nemusí byť presný…

Lokálna legenda hovorí o miestnej kňažke menom Khrysis. Tá bola už veľmi stará a nevládala chodiť. Jej synovia Biton a Kleobis ju teda naložili na povoz a vlastnoručne ju do chrámu dotiahli, pretože boli chudobní a nemali koňa ani vola. Khrysis sa za nich v chráme úporne modlila až sa jej zjavila samotná Héra. Priviedli synov do chrámu a tí tam zaspali naveky.

## Čo sa tu vlastne deje?

Ako sa vraví na každej legende je niečo pravdy. Khrysis je skutočne dodnes kňažkou v chráme a napriek svojmu nadľudskému veku vyzerâ prekvapivo mlado a zdravo. Khrysis vymenila svoju večnú službu a svojich synov za svoju vlastnú nesmrteľnosť. Zosnovala plán ako objaviť všetkých Diových bastardov a pritom získať kopec zdrojov na vylepšenie chrámu.

Kleóbis a Bitón sa stali prvými Diovými synmi, ktorých tu schovali. Pri prestavbe v podzemí vytvorili komplex, v ktorom tieto deti žijú a sú skryté pred svetom. Khrysis a jej kňažky sa naučili manipulovať s hmotou ľudského tela. Udržujú sa mladé a krásne a deti postupne pretvárajú na rôzne monštrá. Toto všetko je samozrejme pomerne nákladné. Monštrá pre ne potom robia rôzne služby. Terorizujú obyvateľstvo a unášajú Diove deti. Kňažky navyše obyvateľom ponúkajú stále drahšie služby ochrany pred týmito útokmi, prípadne preberajú deti od mladých matiek s prísľubom, že sa všetko vráti späť do normálu.

Naposledy zatlačili na dedinu Prosymna, avšak situácia sa im vymkla spod kontroly a ich monštrum, pseudohydra, takmer úplne vyhubilo populáciu dediny a nebyť hrdinov, ktorí ju pomohli zabiť, by vyrazila do Argosu a spôsobila katastrofu globálneho rozsahu. (Viac o náväznosti na Hmly Lerny v kapitole na konci)

## Dramatis Personae

**Khrysis** - veľkňažka kultu Héry Hydrogenei, legendárna matka Bitóna a Kleóba. Svoje dvojčatá mala s Diom a venovala ich hére ako obetu. Tá jej za to vrátila mladosť a obnovili kult pomstychtivej Héry Hydrogenei. Teraz s monštrami unáša deti.

**Bitón** - syn Khrysis, teraz obrovský kyklop strážiaci pokladnicu v Heraione a trénuje monštrá. Jeho jedno oko je slepé a napriek tomu vníma celé svoje okolie. Používa dlhú kopiju a ťažkú zbroj a je veľkí ako dvaja chlapi.

**Kleóbis** - syn Khrysis, teraz chápadlové monštrum. Stará sa o zbytok detí a mutantov. Jeho telo je mäkké a zraniteľné, no jeho chápadlá sú extrémne obratné a citlivé a dokáže bojovať s mnohými cieľmi naraz.

**Lynkeus** - Veliteľ kynocefalov, ktorí uniesli novorodenca. Žijú v jaskyni a lesíku južne od jazera Lerna. Lynkeus často prichádza v noci skrytý pod kapucňou do Argosu aby tu nakúpil jedlo a nástroje pre svoju svorku. Spolu je ich päť a používajú rôzne lovecké zbrane a pasce.

**Hippodamia a Hippia** - matka a jej tehotná dcéra, ktorá prichádza do Heraionu zbaviť sa dieťaťa

**Xanthé**  - Mladá kňažka Héry v novom chráme, ktorá preberá Hippiu do starostlivosti

**Euryála** - Veľkňažka Héry Telei, vysoká, krásna, no prísna žena, ktorá spravuje nový chrám. Momentálne má hlavu plnú práce a organizuje kňažky prinášajúce obetiny.

**Steneboea** - Kňažka Héry Boopis, staršia dáma oblých tvarov s chápavými očami a stoickou povahou. Organizuje festival a manažuje kňažky i novicky

## Beštiár

**Kentauri** - kentauri sú tvori s humanoidným telom a konskými nohami, preto je ich pohyb v otvorenom priestore veľmi rýchly. Tiež sú obvykle skúsení bojovníci a každý vie používať nejaké to základné kúzlo

**Kynocefali** - psohlavcov v tomto dobrodružstve nesmieme zamieňať s psohlavcami z egypta, či ázie. Naši psohlavci sú monštrozity vytvotené kňažkami ako ich vojaci. Jedná sa o mužov a chlapcov, na ktorých boli narúbované psie časti tela ako nohy, hlava a celá chrbtová kožušina. Sú pomerne rýchli, vytrvalí a odolní, od psov si tiež vzali výborný čuch a poslušnosť. Ľaho sa trénujú a sú lojálny ku kňažkám.

**Kerkopsi** - kerkopsi sú drobní chlpatí humanoidi, ktorí v mýtoch, najmä o Heraklovi, ktorí robia hrdinom problémy a kradnú ich obľúbené lesklé predmety. Útočia vo veľkých kmeňoch a nepoznajú pud sebazáchovy. Obvykle sú vybobrazení ako komický element.

**Harpie** - harpie sú služobníčky Héry a útočia prioritne na postavy, ktorí s ňou mali nejaký konflikt, sú prekliati, alebo vyznávajú Dia ako svojho patróna. Naopak, vyznávača Héry nenapadnú a naopak sa s ním môžu snažiť vyjednávať, môžu sa ho pokúsiť pred útokom odlákať stranou a skúsiť urobiť nejakú dohodu. Postavy nechcú nutne zabiť, radšej sa budú snažiť ich zraniť, spomaliť, vyčerpať a ukradnúť im jedlo a podobné zdroje. Vedia dobre lietať, často útočia náletmi. Ich zbraňou sú veľké ostré drápy, ktorými môžu hrdinu zraniť alebo mu ukradnúť vybavenie. Často majú od svojej bohyne jednoduché kúzla.

**Limniády** - víly jazera lerna žijú v rozkvitnutých mokradiach. Ich éterické telá sú štíhle a krásne oblečené do farebných kvetov. Sú veselé a hravé, behajú po rozbahnenom povrchu a občas zlákajú dobrodruha do hlbín močiara.

**Gorgony** - Hadie sestry medúzy majú miesto nôh hadí chvost, telo pokryté šupinami a miesto vlasov jedovaté hady. Každá zo sestier má svoje vlastné schopnosti, avšak to čo ich spája je, že kto sa na gorgonu pozrie (napríklad je cieľom jeho útoku, či schopnosti), musí si hodiť záchranu inak skamenie. Jej duša ostane v tomto kameni naveky a oživiť ju možno iba živou vodou.

**Obri** - Obri sú v antickom grécku pomerne bežným mýtickým stretnutím. Niektorí z nich sú stvorení bohmi, iní sú vzdialenými potomkami titánov. Všetci zdieľajú nadľudskú silu a v praxi sa dá počítať s tým, že každým zdvojnásobením výšky sa jeho sila zväčší štvornásobne. Osem-metrový obor teda napríklad bojuje silou šestnástich mužov. Jeho zásahy dávajú šestnásťnásobné zranenie a musí dostať šestnásť zásahov na každé zranenie. 

**Hecatoncheridi** - Hecatoncheiri sú legendárni titáni ktorí žijú pod horou olymp a majú stovku rúk. Hecatoncheiridi sú monštrozity vytvorené kňažkami k ich podobe. Na ľudské telo je narúbované množstvo rúk (nie sto, ale napríklad šesť) a často viacero hláv. Jedná sa vlastne o chiméry vytvorené spojením viacerých chlapcov v jedného.

**Kyklopi** - Legendárni kyklopi sú mocní jednookí titáni obdarení jasnovideckými schopnosťami, žijú večne a okrem týchto schopností sú často veľmi skúsení a zruční bojovníci a remeselníci.

**Infantná hydra** - Mláďa hydry má iba zhruba dva metre a dve hlavy, vďaka ktorým sa ju podarilo odlíšiť od hada. Jej jed je už teraz smrteľne jedovatý a regeneračné schopnosti sú síce pomalšie, no časom hydre hlava dorastie ak rana nie je vypálená ohňom. Mláďa hydry je tak toxické, že už teraz je bazén v ktorom žije otrávený. Okrem bežnuch následkov jedu voda z tohoto bazéna spôsobuje amnéziu, mutácie a výrazne zlepšuje regeneračné schopnosti konzumenta. Mladá hydra potrebuje ešte desiatky rokov kým dosiahne dospelosti, no už teraz je nebezpečná.

## Akt 1: Únos

V prvom akte sa k postavám dostane neľudský krik a plač. Skupina kynocefalov uniesla novododenca. Je to krásny zdravý chlapec, s kučeravými vlasmi!

Psohlavcov možno prenasledovať, stopovať, či pýtať sa pocestných, čokoľvek postavy napadne. Kynocefali vyzerajú podobne ako hybridi psa, či hyeny s človekom. Sú rýchli a majú zbrane a bojujú udatne. Pešo ich ľudia nedobehnú, na koni však určite áno. 

Večer sa kynocefali utáboria neďaleko jazera Lerna, na ohni si pečú mäso a dieťa nakŕmia mliekom. Zdá sa, že na niekoho čakajú. Krátko potom príde po chodníku žena. Má bielu tógu a zlaté šperky. Na hlave má zlatú tiaru so zeleným kameňom, symbol kňažiek Héry. Volá sa Khrysis a prišla vymeniť dieťa za amforu strieborných mincí. Potom sa kynocefali odoberú na juh do lesa a kňažka na západ so Heraionu. To všetko samozrejme v prípade, že postavy nezakročia.

Kňažka má silnú vôľu i fyzickú silu. Jej zbraňou je mágia a jazyk ostrejší než meč. Svoje kroky dokáže skryť v hmlách, vyrobiť jed z vlastných slín, premeniť sa na páva, či presvedčiť osobu aby jej pomáhala. Pod rúškom hustej hmly sa vydá smerom k ruinám mykén a potom po ceste do Heraionu.

Ak sa postavy vrátia do Prosymny aby matke vrátili dieťa, môžu začať vyšetrovať. Po celom poloostrove sa bude opakovať rovnaký príbeh.
- Otehotnela som potom, čo som mala divný sen
- V sne som stretla býka/zlatý dážď/vietor/motýľa/…
- O deväť mesiacov som porodila
- Bol to krásny silný a zdravý chlapec s kučeravými vlasmi
- Prišli po neho kynocefali/minotauri/beštie s mnohými hlavami/kraken/kyklop/…

Okrem toho ľudia budú rozprávať aj o…
- Monštrum unieslo dieťa v našej dedine
- Monštrum zničilo náš dom
- Héra ochránila náš príbytok
- Hérine kňažky pýtajú šialené peniaze
- Hérine kňažky môžu vysvätiť dom, dobytok i rodinu
- Hérine kňažky vraj pomáhajú zbaviť sa nechcených detí a obnovia dievčaťu aj panenstvo
- Hrdinovia v Prosymne zabili hydru
- Hrdinovia v Prosymne zabili/vytrestali/okradli Hérine kňažky

Ak sa aj tak nepodarí pretlačiť k postavám  riešenie, nevadí, vytiahneme ťažké zbrane. Postavy priamo prichytia Dia inflagranti. Je v jednej zo svojich mužných podôb a snaží sa zviesť, možno niektorú ženskú postavu, možno nejaké NPC, a možno už to prebieha…

Po akte alebo pri preruseni udrie hrom a blesk a Zeus sa vráti do svojej bežnej formy. Ako mocný titán s kučeravými vlasmi kľudne venuje pár chvíľ s postavám, ak sa ho budú pýtať na situáciu. Jeho postoj je však veľmi lakonický. Otcovstvo i zodpovednosť za situáciu priznáva, no neľutuje. Veľmi si to užíva a na pocitoch jeho ženy mu nezáleží. Ak s tým niečo chcú spraviť nech sa páči, nech si idú za kňažkami do Heraionu a vyriešia si to s nimi. Snaha bojovať s Diom je naivná a nebezpečná. Keď ho to prestane baviť vo forme hromu sa vráti na olymp a tí čo stáli okolo neho môžu skončiť popálení, elektrifikovaní, ochromení, či spálení na popol. Všetci však budú jeho jednaním frustrovaní.

## Akt 2: Festival

V tomto týždni prebieha v Heraione festival Hery Boopis. Prichádzajú sem stovky žien a dievčat, privádzajú so sebou kravy, často majú ozbrojený sprievod, sú tu tanečníci, hudobníci, herci i filozofi. Dlhé hady príchodzích sa blížia k Heraionu.

Hoci najkratšia cesta vedie bažinou okolo jazera lerna, len málokto si zvolí cestu po tomto nebezpečnom chodníku. Táto cesta je pomerne prázdna a je dlhá asi 5 hexov (cca 75km). Starý mykénsky chodník už síce miestami pohltila bažima, no cez deň sa po ňom dá dobre navigovať a ak sa postavy poponáhľajú, na večer druhého dňa môžu byť v Heraione. Tiež tu hrozí nebezpečenstvo stretu s lokálnymi nástrahami. Každú hliadku (6 hodín) si hoď d6. Na 1 vytvor hoď na tabuľku náhodných stretnutí:

1. **Kentauri** z okolia jazera Lerna sem boli postupne vytlačení ľuďmi z Prosymny vďaka predošlej katastrofe. Nie sú veľmi priateľskí, no ich dôvera sa dá získať a poznajú dobre prostredie.
2. Postavy začnú sledovať drobnê opičky, alebo troglodyty nazývané **Kerkopes**. Budú hľadať vhodnú situáciu ako okradnúť postavy. Kerkopsi sú vtipná vsuvka, útočia v húfoch a snažia sa kradnúť bez ohľadu na to, či niekoho z ich tlupy zajmú. Najviac ich budú fascinovať ich zbrane,  štíty, farebné a leské predmety…
3. Medzi konármi starých mŕtvych stromov močiara majú svoje hniezda **Harpie**. Tie si vyberajú za svoje cieľe hlavne mužov. Priletia, zaútočia svojimi ostrými drápmi a letia preč, prípadne ukradnú nejaké jedlo, alebo spôsonia jeho zničenie či stratu. Každá postava, ktorej sa to stane bude mať ďalší deň postih na všetko.  Vyskytujú sa vo veľkých kŕdľoch. Dá sa s nimi vyjednávať a obmäkčiť blýskavými darmi, no pozor, sú to spojenci Héry. Prichádzaju s vetrom a búrkou.
4. **Limniády**, éterické nymfy jazera Lerna a okolného močiara. Nie sú nutne zlé, no ich hravá nátura môže zviesť postavy z cesty. Tiež však môžu poskytnúť radu, či poveriť postavy úlohou.
5. **Gorgona**, ktorá chráni túto cestu okolo jazera. Jej teritórium identifikujú sochy skamenelých pocestných, ktoré za potápajú do rozbahnenej zeme.
6. **Zmätený obor**, ktorý žije na brehu jazera Lerna a nič si nepamätá. Pôsobenie vody z jazera si vyžiadalo daň a obor je nešťastnou potulujúcou sa existenciou, ktorá žije ten istý deň stále dookola. Je frustrovaný a potenciálne agresívny.

Ak postavy pôjdu vrchom dostanú sa do Heraionu deň, možno aj dva pred skončením festivalu. Budú mať čas sa poobzerať po chrámovom komplexe i po okolitom stanovom mestečku a porozprávať sa prípadne s ľuďmi.

Dlhšia cesta vedie dolu cez Argos. Postavy majú príležitosť zbierať informácie a zoznámiť sa s pútnikmi postavy sa môžu dozvedieť tieto chýry (pravdivé, alebo aj nie).

1. Veľkňažka chrámu je tá istá žena ktorá vystupuje v legende (p)
2. Kňažky ovládajú mocné kúzla ktoré ochraňujú pred monštrami, nie je to však lacné (n)
3. Kňažky majú v pokladnici pod novým chrámom schovaný poklad, ktorý stráži kyklop (p)
4. Kňažky sa premieňajú na harpije a terorizujú ľudí (n)
5. Za trest poslali na Prosymnu hydru (p)
6. Kňažky ťa môžu zbaviť nechceného dieťaťa (p)

Pri dlhšej ceste postavy prídu bezpečne a môžu naviazať nové priateľstvá so spolucestujúcimi. Dorazia však až na veľké vyvrcholenie festivalu a ak chcú stihnúť využiť momentálny ruch, nebudú mať veľmi čas na sledovanie a prieskum.

Počas festivalu je možné vidieť niekoľko hudobných, divadelných, či tanečných vystúpení, nakombinuj ich do scén podľa uváženia:

- Dievčatá v bielych šatách s vencami na hlave tancujú tanec čistoty. Nesú pritom ovocie, olivy a mlieko v miskách a amforách.
- Ženy privádzajú svoje kravy. Kňažky na každú nakreslia pávie oko (kruh) šťavou z granátového jablka.
- Dievčatá prinášajú atrapu hydry z farebnej látky, má hlavy na paliciach a dievčatá nimi hadovito hýbu. Prichádza Herakles, no hydra ho zaháňa. Je to prvé stretnutie hrdinu s Lerňanskou hydrou, ktoré prehral.
- Dievčatá si prichádzajú po Hérino požehnanie. Má im priniesť plodnosť a manžela.
- Matka s dievčaťom vo veľmi pokročilom štádiu sa rozprávajú s kňažkou. Hovoria o jej zvláštnom sne, kde za ňou prišiel drobný vtáčik a robil jej spoločnosť. Onedlho dievča ostalo tehotné. Kňažka im ponúka pomoc. Vraj sa o dievča postarajú a dieťa si vezmú. Dokonca ju aj pripravia znova pre jej budúceho manžela. Odchádzajú do nového chrámu.
- Kŕmenie pávov. Kňažky odprevádzajú chrámové pávy na hlavné námestie a rozkladajú koše so zrnom a strukovinami. Ľudia dávajú dievčatám do košíkov strieborné mince na udržanie chovu.
- Prichádza zlatá maska červenou látkou prehodenou cez telo. Spod látky trčia fialové chápadá, ktorými dievčatá pohybujú. Predstavenie je venované Kleóbovi, ktorý sa stará o siroty. Aby ich všetky zvládol musí mať rúk ako chobotnica.
- Ľudia prichádzajú a odchádzajú z malého chrámu na námestí. Nechávajú tu sviečky a hlinené sošky a možno si občas všimnúť ako niekto hádže jedlo dolu mrežou.

## Akt 3: Chrám

Heraion je chrámový komplex na vyvýšenej plošine. Vyzerá byť prirodzená no je vystavaná pomocou kyklopskej architektúry. Komplex je starý iba pár stoviek rokov, no táto technika bola typická pre neďaleké Mykény a jej použitie je poctou miestnej histórie. Pri použití tohto typu murárstva sa skladajú veľké prirodzené, alebo len hrubo opracované kamene na seba, najprv veľké a postupne sa priestor vypĺňa menšími. Ako pojivo sa občas používa íl, hlinený prach, alebo aj vôbec nič. Takéto stavby sú veľmi masívne a môžu obsahovať vnútorné štruktúry. Cez steny sa vďaka tomuto postupu prakticky nedá prebúrať a akýkoľvek pokus spôsobí čoskoro nestabilitu.

### Ubytovňa

Na severnom konci námestia stojí budova v tvare písmena U. Má dve poschodia a je to klasický meštiansky dom. Funguje ako ubytovňa pre kňažky a dievčatá, ktoré tu pôsobia ako novicky. Vstup pre verejnosť je zakázaný.

Za zamknutými dverami je vstupná hala (1) na pohodlných kamenných gaučíkoch s poduškami sedí trojica minoraurov v ceremoniálntch brneniach. Hrajú kocky a dobre sa bavia. Z hlavnej haly vedú chodby do ciel noviciek (2). Tie sú veľmi stroho vybavené. Dve postele, dve truhlice s osobnými predmetmi a malý stolík so zrkadielkom a kozmetikou pod oknom. Na poschodí majú svoje izby kňažky (3). Tie bývajú samostatne a majú tu často aj peniaze a šperky. Všade je poriadok, udržujú ho novicky. V podzemí je sklad zeleniny (4) a kuchyňa (5). V kuchyni varí dvojica Hecatoncheiridov. Sú priateľskí a nepatria medzi najbystrejších, no vedia, že sem nemá nik okrem kňažiek prístup.

### Stély

Po bokoch nádvoria stoja dve dlhé stély. K vysokým zastrešeným stĺporadiam vedú dlhé schodištia na ktorých stoja ľudia a sledujú vystúpenia. V zadnej strany stél sú steny s výklenkami, v ktorých stoja rôzne sochy a súsošia. Každé stĺporadie sa zapĺňa podľa dennej doby a reflektuje pozíciu slnka aby návštevníci našli tieň.
Starý chrám

V strede námestia stojí menšia budova starého chrámu obohnaná jednoduchým stĺporadím v mykénskom štýle. Bola postavená spolu s prvými základmi kyklopského nádvoria, alebo možno dokonca celá rozobratá a prenesená v dieloch na umelú plošinu. Starý chrám je otvorený pre verejnosť po celý rok a ľudia sem prinášajú obete vo forme hlinených sošiek, jedla a sviečok, ktoré v chráme zapaľujú. Chrám tvorí jediná miestnosť so sochou Héry Argivskej, variantom lokálneho kultu Héry. Steny sú pokryté farebnými ornamentami v podobe hydry hydry, pávov a kráv osvetlené svetlom sviečok. Za sochou je bronzová mreža ktorá vedie hlboko do miestnosti s vodou. Môže sa zdať, že sa tam niečo hadovité občas pohne.

### Nový chrám

Táto budova stojí na ďalšej  vyvýšenej platforme na južnom konci námestia a vedú k nej široké schody. Stélu chrámu tvorí dvojité stĺporadie obohnané nízkym múrikom, ktorý bráni pádu z nebezpečne vyzerajúceho útesu. Do chrámu vedie ťažká dubová brána.

Bránu obsluhujú dvaja minotaurí strážci v ceremoniálnom brnení. V chráme je možné stretnúť kňažky, ktoré sa rozprávajú otvorene o rôznych interných záležitostiach, kňažku čo vysvetľuje mladému dievčaťu ako tam porodí a potom môže odísť, alebo možno dokonca Kleóba s dievčatami, ktorí sa presúvajú do zadnej miestnosti. Ak tu postavy nemajú čo robiť, minotauri ich vyvedú.

Predná časť chrámu je osvetlená veľkými olejovými lampami. Steny pokrývajú farebné fresky a pred zadnou stenou visí ťažký záves za ktorým sa skrývajú dvere do zadnej časti. Pred závesom stoja tri sochy Héry Telei, Héry Basilei a Héry Hydrogenei.

Zadná miestnosť svojou strohosťou kontrastuje s bohatou výzdobou prednej. Steny sú neomietnuté a bez kresieb, podlaha je  z hrubého kameňa aký je použitý na námestí. Podlaha a drevené police sú pokryté chrámovým vybavením. Nájsť sa tu dajú napríklad amfory s olejom, svietniky, kadidlá, sošky a iné obetiny, nástroje na upratovanie. Strmé schodisko v zadnej časti klesá asi päť metrov pod zem a otvára sa do komplexu chodieb pod chrámom.

### Podzemie pod chrámom

Steny podzemného komplexu sú postavené pomocou kyklopského murárstva stropy uzavreté veľkými kameňmi tvoria členitú klenbu chaotických tvarov, vysokú asi dva metre. Podzemie je tmavé bez trvalého osvetlenia.

#### Vstupná hala

Ak to situácia nevylučuje, postavy majú šancu naraziť tu na jedného z bratov, kleóba. Stará sa tu o neho skupina dievčat, ktoré sa zaúčajú za kňažky. Kleóbis si starostlivosť užíva. Novicky ho kŕmia, čistia mu chápadlá a odstrojujú jeho kostým. Pod kostýmom je ľudský mutant, jeho telo a hlava sú spojené v jedno a z hlavohrude vyrastá osmica dlhých chápadiel.

Kleóbis odmietne postavy pustiť hlbšie do komplexu. Je prekvapivo charizmatický a schopný vyjednávač. Ak dôjde na boj, jeho chápadlá mu umožňujú zaútočiť až na osem cieľov a škrtiť alebo znehybniť, avšak nie je skutočný bojovník a jeho telo je jemné a ľahko sa poškodí. Dievčatá sa mu budú snažiť pomôcť. Nemajú zbrane, ale poznajú základné kňažské kúzla a prípadne niektorá odíde pre pomoc.

#### Bazén

Chodba oproti hale vedie až pod starý chrám. Tu za bronzovou mrežou vidno bazén plný čiernočiernej vody na ktorý z chrámu cez mrežu v strope  dopadá svetlo sviec . Pozorná postava si môže všimnúť tvora ktorý tu pláva. Je to mláďa hydry. Dvojhlavý vodný had dlhý dobré dva metre. Hydra zďaleka nedosahuje svoju plnú veľkosť a silu, no jej jed je smrteľný. Regeneračné schopnosti sú pomalšie, ak je zranená pokúsi sa utiecť, alebo schovať na dne vody. Hlavy jej dorastú asi za hodinu.

Jazierko samotné je plné vody, ktorá je vo väčších množstvách smrteľne jedovatá, pri menších spôsobuje stratu pamäti, zlepšuje regeneráciu a prináša mutagénne vlastnosti. Kňažky s jej pomocou vytvárajú svoje monštrá, pretože vďaka vode ich obete často prežijú operácie a príjmu transplantát.

#### Laboratórium

Tajná miestnosť za jazierkom je najtajnejším zákutím kultu Hery Hydrogenei. O tejto miestnosti nevie ani väčšina kňažiek. Veľkňažka sem prináša Diových synov a už v ranom veku im aplikujú implantáty vďaka vode hydry a menia ich na hecatoncheiridov, kynocefalov, či napríklad minotaurov. Čím je dieťa mladšie, tým hlbšou premenou môže bezpečne prejsť.

Steny sú hladké a rovnako ako podlaha a strop sú obložené relatívne malými kachličkami mramoru ktoré sú remeselne dokonalé a majú medzi sebou len minimálnu špáru. Celkovo tvoria mozaiku s kruhovým ornamentom a centrálnym motívom hydry a hery. Vstup do tejto miestnosti je zvonka takmer nerozpoznateľný a vo vnútri vyzerá rovnako ako steny.

Miestnosť obsahuje kamenný oltár, na ktorom sa robia tieto operácie, niekoľko kamenných stolov na nástroje a postranné úkony, zlaté a strieborné operačné a čistiace náčinie, amfory s rôznymi tekutinami, obvykle sa jedná o dezinfekciu, čistiace prostriedky, či sedatíva. Amfory nie sú odlíšené nápismi ale majú rôzny tvar alebo formu ornamentu.

#### Ubytovňa

V severnej časti chrámu je ubytovňa monštier. Prvá miestnosť vľavo je herňa. Sem sa chodia deti hrať a učiť od kňažiek. Sú tu monštrá rôznych vekov, ktoré sa učia o svete o svojom prekliatí a úlohe a celkovo prechádzajú indoktrináciou v kulte. Keď sú deti pripravené, pridajú sa k niektorej skupine vonku a stanú sa skutočnými bojovníkmi. Deti v tejto časti monštier neprechádzajú bojovým výcvikom a tak nebudú klásť veľa odporu. Momentálne tu bude asi 12 chlapcov rôzneho veku a jedna hérina kňažka a zvuky hry je počuť až za roh. Inokedy sa o deti často stará Kleóbis.

Na chodbe je ďalej niekoľko izbičiek v ktorých deti žijú. Je možné tu nájsť poschovávané rôzne hračky, často vykazujúce rôzne mutácie. Je jasné, že deti tu majú skromný život, no žiadne známky týrania, či zneužívania. Celkovo v týchto celách vie prežívať asi 20 ľudí.

Na konci chodby je tajný východ ktorý ústi pod severnou stélou. Tadiaľto sem prichádzajú monštrá prebývajúce mimo chrám. Zvonka je zakrytý hustým figovníkom.

#### Jedáleň

Južná chodba vedie do úžitkových častí chrámu. Prvou miestnosťou je veľká jedáleň, kde servírujú jedlo pre deti a monštrá ktoré tu dočasne alebo trvalo prebývajú. Sú tu drevené lavice a dlhé stoly a podľa dennej doby bude na stoloch naservírované alebo dojedené jedlo. Strohé, no chutné a výživné. Mäso, strukoviny, žitné placky, mlieko… Z jedálne sa možno dostať do kuchyne dvaja Hecatoncheiridi tu pripravujú jedlo alebo upratujú, je možné ľahko začuť, že sa o niečom rozprávajú, naopak oni vedia začuť hluk z jednálne.

Miestnosť obsahuje veľkú hlinenú piecku a otvorené ohnisko, z ktorého je dym odvádzaný komínom cez zadnú miestnosť nového chrámu von. Veľmi flexibilná postava bez vybavenia by sa tadeto dokázala dostať na strechu chrámu.

Hecatoncheiridi menom Perseus a Proteus nie sú agresívny, bo budú trvať na tom, že postavy sem nepatria. Sú to celkom veselí spoločníci, ktorí sa budú snažiť vyhnúť konfliktu, no ak začujú zvuky boja napríklad z pokladnice, pridajú sa. Dalo by sa povedať, že ich loajalita predčí ich zbabelosť.

#### Pokladnica

Posledná miestnosť je chránená dômyselnou pascou. Je pomerne nápadná. Na každej strane sú tri drážky v stene. V týchto drážkach je možné vidieť lesk kovu. Mechanizmus je ovládaný tlakom. Ak postava vstúpi do tejto oblasti pasca sa spustí.

Ak vystrelia čepele postava musí uspieť v záchrane na obratnosť inak utrpí smrteľné zranenie to sa môže prípadne znížiť vďaka zbroji a postava musí ustúpiť. Úspech zranenie zmierni (spoloviční) a postava si môže vybrať, či skončí vnútri pokladnice alebo vonku.

Ak je pasca odhalená postavy z tohoto bodu môžu vidieť obsah miestnosti. Dôkladnou analýzou je možné odhaliť spôsob ako odstrániť pascu a možnosť preskočiť panel ktorý ju spúšťa. Takýto skok ale určite zobudí Bitóna. Preskúmanú pascu je možné následne ďalším hodom zneškodniť. Neúspech pri analýze alebo odstraňovaní znamená, že pascu spustí zved ktorý ju skúma. Alternatívne je možné rozbiť stenu a pascu zničiť takto, je to však hlučné a trvá to dlho a v konečnom dôsledku to privolá všetkých nepriateľov.

V pokladnici drieme na drevenej stoličke vševidúci kyklop Bitón a opiera sa o kopiju. Bitón vníma celé avoje okolie a nie je možné ho oslepiť. Je to obor dvakrát väčší než človek, má ťažkú zbroj a kopiju. Okrem toho je skúsený bojovník, ktorý trénoval množstvo hériných monštier.

Poklad v miestnosti obsahuje množstvo striebra a zlata, hlavne vo forme mincí a zlaté šperky. Tiež môže obsahovať prípadné magické predmety podľa uváženia. Veľkosť pokladu nastavtw podľa uváženia. Treba však pamätať, že kto si z neho vezme čo i len drachmu, bude prekliaty Hérou.
