---
layout: article
title: 'Ravnburgh: Renesanční móda'
authors: Ecthelion²
tags: 'Ravnburgh, doplňky a materiály'
published: true
summary: >-
  Tento článek se věnuje módě a oblečení v Ravnsburghu a arlatských lénech v
  období odpovídající zhruba rané renesanci (po vynálezu střelného prachu a
  knihtisku, ale před vynálezem muškety, v našem světě zhruba mezi lety 1453 až
  1498).
---

{:.map}
![Móda]({{site.baseurl}}/84/uvodni-obrazek.jpg)

Tento článek se věnuje tomu, co se běžně nosí v Ravnsburghu a arlatských lénech. Nejde o důsledný výčet všech možných kusů oblečení a druhů oblékání, na to by nám jeden článek rozhodně nestačil. Spíše jde o přehled víceméně typických věcí a oblečení, které by vaše postavy oblékaly.  

## Móda havraních křídel a maelská móda 

Po většinu minulých desetiletí byla prakticky na celém kontinentě populární tzv. móda havraních křídel. Muži i ženy nosili univerzálně svrchník zvaný _houppelande_ , s širokými a dlouhými rukávy (které připomínají právě havraní křídla). Muži je nosili zkrácené po kolena, ženy dlouhé po zem, obě pohlaví sepnuté v pase opaskem nebo páskem. 

{:.map}
![Houppelande]({{site.baseurl}}/84/houppelande.jpg)

Asi před dvaceti lety se na poledni v maleské lize objevila nová móda, která odkládá těžkopádné _houppelande_ a zatímco ženy je nahradily lehkými _surcotte_ , muži svrchníky odložili a nyní nosí _doublety_ dříve nošené pod nimi jako svrchní vrstvu oblečení. S obchodem se tato nová, tzv. maelská, móda rychle rozšířila do daleka. 

{:.map}
![Maelská móda]({{site.baseurl}}/84/maelska-moda.jpg)

Tradiční móda havraních křídel je stále velice rozšířená na půlnoci arlatských lén a v císařství, zatímco na poledni a v maelské lize jsou na ulicích k vidění téměř výhradně v oblečení podle maelské módy. Na ulicích větších měst jako je Ravnburgh se oba druhy oblečení objevují vedle sebe. Nezřídka je oblékání také vyjádřením politického názoru (v Ravnburghu maelskou módu rychle přijali za svou kupci z hansy, zatímco podporovatelé rodu Lockbearerů a jejich stoupenci se drží _houppelande_ ) nebo společenského postoje (konzervativní a tradiční rody dál užívají svá _houppelande_ jako jejich předkové před nimi, zatímco měšťané a kupci rychle přijímají novou maleskou módu). 

## Ženská móda 

Ženy nosí dlouhé šaty (buď tradiční _houppelande_ nebo módní _surcotte_ ), zpravidla s rukávy na spodních šatech zvaných _cotte_ a spodničce zvané _chemise_. Oblíbené jsou pestré barvy šatů a bohaté doplňky podle bohatství nositelky. 

{:.map}
![Ženská móda]({{site.baseurl}}/84/zenska-moda1.jpg)

_Spodní prádlo:_ 

- _chemise_ - Lněná spodnička (košile po kolena), která se obléká přímo na tělo a má chránit horní oblečení před potem nositele.  

_Horní části oblečení:_ 

- _cotte_ (spodní šaty) - Šaty nošené pod _surcotte_ nebo _houppelande_ , oproti nim často jiné barvy (_cotte_ většinou světlejších barev, _surcotte_ tmavších), aby dotvářely kontrast s horní vrstvou. 

- _surcotte_ (horní šaty) - Jsou to šaty nošené jako svrchní vrstva, jsou proto často zdobené, vyšívané a z lepších látek, pokud si je mohla nositelka dovolit (hedvábí, taft a samet, spolu s tradiční bavlnou, vlnou a lnem). Mohou být s rukávy nebo bez rukávů, nejčastěji jsou rukávy odnímatelné a bohatě zdobené. Rukávy mají často prostřihy (tzv. okénka), které odhalují _cotte_ pod nimi. Často mají výstřih ve tvaru V na hrudi. 

- _houppelande_ - Dlouhé svrchní šaty s dlouhými rukávy, který nosí muži i ženy. Občas byla lemována kožešinou (především na severu) a hrany šatů jsou nezřídka zubaté nebo zdobené vystříhanými tvary. Ženské _houppelande_ se spínají (střihem nebo zdobeným páskem) pod prsy, aby zdůraznily ženské tvary nositelky. Ve Lvím císařství, přestože je v odívání značně tradiční, nosí ženy _houppelande_ krátké po kolena po mužském způsobu (stále se ale spínají páskem pod prsy po ženském způsobu). 

{:.map}
![Ženská móda (venkov)]({{site.baseurl}}/84/zenska-moda2.jpg)

Chudí obyvatelé často nosí oblečení z hrubé vlny nebo lnu. Protože oblečení je drahé, často se na venkově vynechává pro běžné nošení vrstva a na _chemise_ se nosí přímo jednoduchá lněná _surcotte_ bez rukávů (je levnější než s rukávy, protože používá málo látko).  

## Mužská móda 

Na těle nosí muži _chemise_ a _braies_ jako spodní prádlo, na to _doublet_ a na nohách punčochy. Přes to buď plášť, _journade_ nebo _houppelande_ . Módní je nosit vlasy dlouhé po ramena, jen vojáci si je často holí nakrátko, aby se vyhnuli vším. 

{:.map}
![Mužská móda]({{site.baseurl}}/84/muzska-moda.jpg)

_Spodní prádlo:_ 

- _chemise_ - Lněná košile oblékaná jako spodní prádlo přímo na tělo, které chrání svrchní oblečení před potem. 

- _braies_ - Lněné spodky po kolena nošené jako spodní prádlo na nohách. 

_Horní části oblečení:_ 

- punčochy - Jsou většinou pestrých barev (případně vyšívané jinou barvou, každá nohavice jiné barvy nebo vertikálně dělené) a každá nohavice je samostatný kus oblečení přivazovaný na horní straně k opasku nebo přímo _doubletu_ . 

- _doublet_ - Původně šlo o košili nošenou pod kroužkovou košilí a do nástupu maelské módy byla zpravidla nošena pod pláštěm nebo pod _hauppelande_ . Na poledni se začal nosit jako svrchní část oděvu a stal se mnohem zdobenější a začal se šít z vzácnějších látek, aby ukázal bohatství nositele. 

{:.map}
![Mužská móda 2]({{site.baseurl}}/84/muzska-moda2.jpg)

_Svrchníky:_ 

- _journade_ - Jde o svrchní přehoz přes _doublet_ bez rukávů a boků. Nosily se buď volně nebo sepnuté opaskem. Mladší muži nosili krátké (po kolena) a starší po lýtka nebo kotníky. Na hrudi a zádech bývá zpravidla velký erb nositele nebo lenního pána, z toho důvodu jsou _journade_ oblíbené mezi heraldy a služebníky.  

- _houppelande_ - Dlouhé svrchní šaty s dlouhými rukávy, který nosí muži i ženy. Občas byla lemována kožešinou (především na severu) a hrany šatů jsou nezřídka zubaté nebo zdobené vystříhanými tvary. Mužské _houppelande_ se v pase spíná opaskem nebo páskem. Mužská verze šatů je většinou kratší, pouze po kolena. Dlouhé _houppelande_ (po kotníky) se používají pro slavnostní příležitosti.  

- plášť - Pláště s kapucí jsou oblíbené do zimy nebo na cesty. 

Chudí vesničané nosí zpravidla _chemise_ , _braies_ a punčochy s vestou nebo krátkým kabátcem z hrubé vlny nebo lnu. Často jsou _chemise_ a _braies_ dostatečné pro práci na poli a na venkově se nosí jako běžný svrchní oděv bez dalších dodatečných vrstev. 

## Pomander 

Je to v současnosti už takřka povinná součást oblečení rytíře, šlechtice nebo dámy ve společnosti. Je to kovová perforovaná kulička používaná jako nádoba pro parfémy a vůně, které chrání před nákazou, a především nepříjemnému zápachu. Kulovité pomandery jsou zavěšovány na řetízku na krku, věší se k opaskům, menší kuličky mohou být zavěšeny řetízkem k prstenu a drží se v ruce nebo ještě menší mohou být vytvořeny jako spony pláště. Mají různě tvarované ventilační otvory, a kromě typické koule i různé další formy (ořech, lebka, srdce, kniha nebo loď), občas mají více schránek s různými parfémy a ty dražší jsou vytvořeny ze zlata nebo stříbra. 

{:.map}
![Pomander na řetízku]({{site.baseurl}}/84/pomander-uvod.jpg)

Do pomanderů se míchají například levandule, fialka, růžový olej, muškát, hřebíček, skořice, kafr, pižmo a mnoho dalších rostlinných či živočišných esencí včetně drahocenné ambry (odsud také název v původní leonise - _pomme d'ambre_ , tedy „ambrové jablko"). 

Pomandry jsou součástí oblečení výbavy šlechticů, dvořanů, rytířů a měšťanů (je neslušné přijít do společnosti bez něj a obtěžovat ostatní svým tělesným pachem). Chudší lidé si nemohou dovolit kovové schránky ani drahé parfémy a vůně, ale používají na svátky plátěné sáčky naplněné směsí lučních bylin a koření. 

{:.map}
![Pomander]({{site.baseurl}}/84/pomander.jpg)

## Závěr 

Tento článek není pravděpodobně nijak výrazně užitečný pro hraní samotné, ale pomáhá trochu sjednotit představu světa samotného a jak přesně vypadá. To je věc, která vždy napomůže Vypravěči a hráčům pohybovat se na stejné imaginární vlně. Snad se vám článek líbil! Pokud vás zaujal svět Ravnburghu, další materiály pro něj najdete [tady](https://rpgforum.cz/forum/viewtopic.php?t=15608).
