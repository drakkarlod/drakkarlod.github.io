---
layout: article
title: Zvířata jako nepřítel
authors: Jarilo
tags: 'materiály a doplňky, inspirace'
published: false
summary: >-
  Tato úvaha vychází z hraní jak stolních, tak počítačových RPG her a autora k
  jeho sepsání přiměla všeobecně malá pozornost, která je tématu v dohledatelném
  diskurzu věnována. Dovolím si na úvod bez podložení tvrdými daty směle tvrdit,
  že ne zrovna malá část hráčů RPG se někdy setkala s tím, že jejich postavám
  cestu divočinou zkřížilo nějaké zvíře a než se nadáli, došlo k souboji.
---
Náhledem do těch několika málo diskuzí na fórech a pročtením bestiářů k vybraným systémům a světům i doplňkovým příručkám a dobrodružstvím lze nabýt dojmu, že využití divokých zvířat jako nepřátel, zejména pro postavy méně zkušené (na nižších úrovních, chcete-li), je poměrně časté a někdy i doporučované.

## Logika umístění

V počítačových RPG je tento jev snad ještě markantnější, zejména proto, že rozumně naskriptovat a vyladit chování divokého zvířete tím způsobem, že se bude ve svém domácím prostředí pohybovat přirozeně, lidem se primárně vyhýbat a útočit pouze v sebeobraně, dá poměrně práci. Stejně tak je dobré si uvědomit, že v počítačových hrách je potřeba zajistit, aby měl hráč možnost svou postavu kontinuálně zdokonalovat, nabírat zkušenostní body a zlepšovat se v boji – množství bojových encounterů tak může být poměrně vysoké, ideálně vyšší než minimální potřebné množství – a svět přece nemohou vyplňovat pouze souboje s lidskými protivníky, nebo naopak těmi nadpřirozenými či monstry. Taková smečka vlků či osamocený medvěd jsou pak ideálními protivníky – často ve spojení s úkoly typu „ochraň stáda nebohých oveček“ či „sežeň pět medvědích kožešin“.

Čest výjimkám a hrám, které se alespoň někdy snaží agresivní chování zvířat nějak vysvětlit vnitřní logikou světa či nějakým tím nadpřirozenem – vlky např. může postihnout démon či je ovlivňuje kruh druidů, kteří touží vyhnat lidi dál od posvátného místa. To jsou situace, kdy lze a priori agresivní chování zvířat uznat a vypořádat se s ním, ať už s nadšením, nebo bez něj.

## Nebojová řešení

Je také zcela pochopitelné, že vkráčí-li hráči do cesty medvědici s medvídětem, bude nenásilné řešení náročné a po hráčích bude vyžadovat minimálně ústup, někdy úprk, nutnost místo obejít náročnější cestou apod. Pořád jde ale o situaci, kdy je řešení situace zcela ponecháno na jejich invenci a násilný střet jim není vnucován. Pokud se rozhodnou medvědici přesto napadnout, budiž. V závislosti na světě a systému může pořád medvědí samice bránící mládě představovat pořádnou výzvu i pro ostřílené dobrodruhy. Jestli zabitá medvědice postavám stojí za utržená zranění, zdržení, případně přilákání pozornosti někoho mnohem nebezpečnějšího, lze s tím vším dále v rámci hry pracovat. A někdy se to prostě nepovede a i přes snahu postav situace eskaluje. 

Nutno také dodat, že v takovém případě medvídě zůstane bez matky a postavy – alespoň některé – s výčitkami svědomí a značně vyčerpané čelí dilematu, jak se k medvědímu sirotkovi postaví? Může se také stát, že partu medvědích drobků objeví až po boji schovanou v nedalekém zákrutu nebo jeskyni. Co teď? 

## Proč zvířata jako protivníci

Pokud se už má nějaké zvíře vyskytnout ve hře jako potenciální protivník, není na škodu zamyslet se nad tím podobně, jako když chystáme střet s nějakým lidským antagonistou – těm se často snažíme vetknout osobnostní rysy, motivace a pozadí tak, aby nešlo o černobílého zloducha, ale naopak často někoho, jehož chování do značné míry dovedeme pochopit a respektujeme, i když stojí proti nám a velmi pravděpodobně zemře. Stejně tak zajímavě lze pojmout střetnutí s divokou zvěří, kromě již uvedených příkladů se lze inspirovat i v bájích a pohádkách či různých lidových pověrách – poměrně dobře s tímto v radách pro vypravěče pracuje například bestiář pro `Dračí doupě II`.

Obohatit takto střety se zvířaty vyžaduje od vypravěče trochu práce a invence navíc, ale hráči pak alespoň nepropadnou dojmu, že generická smečka vlků plní pouze roli vrčících a kousajících zkušenostních bodů, které čekají, až se k nim postavy přiblíží a vypořádají se s nimi.

Ještě si dovolím jeden dotaz k zamyšlení – upřímně si odpovězte na otázku, zda vám je milejší představa zabíjet krysy a pavouky, nebo právě ty vlky a medvědy? A hraje roli, zda jde o velikostně nafouknuté varianty klasických zvířat, právě třeba pavouků či krys? Jsou vám někteří zvířecí protivníci více odporní než jiní, a nemáte tak problém s jejich likvidací? Špatné odpovědi neexistují. Opět se také dostáváme k tomu, jak je konzistentní a v ekosystému daného světa logické umístění takových zvířat. Máte promyšlené důvody přítomnosti obřích krys nebo pavouků v katakombách pod městem nebo v jeskyni za vesnicí? Dávají bloumající medvědi či vlci kousek od lidského osídlení smysl? 

## Jak na to

Aby tento text nebyl pouhým rantem a povzdechem, přidávám na závěr nějaké inspirační náměty pro vaše hry.

1. Zvířata coby symbol pro domorodé kultury – nevinně vypadající střet s divokým zubřím samcem, jeskyní pumou či velkým nelétavým ptákem může mít pro družinu vážné následky, neboť se jedná o totemové zvíře místních kmenů, které se postavy vypravily získat na svou stranu či jen potřebují projít přes jejich území. Zvíře se těší velké úctě, narazit na něj je poměrně snadné, a pokud se postavy zachovají nerozumně, může zaútočit, neboť je zvyklé, že si od něj lidí drží ve své úctě odstup. 

2. Jiná kultura naopak může věřit v kouzelné schopnosti částí určitého zvířete – například rohů stepních nosorožců – a intenzivně se zabývat jejich lovem, v poslední době zejména díky aktivismu vybraných kněží, které k tomu obyvatele podněcují. Dochází k decimaci populace a narušení rovnováhy tamního ekosystému – z nosorožců totiž mají panickou hrůzu koboldi vyskytující se na okrajích stepi – snižující se množství obávaných strážců jim neuniklo a začínají postupně podnikat drzé útoky na osady a karavany. Začne družina řešit koboldí hrozbu přímo, nebo se pokusí obyvatele přesvědčit o významu nosorožců (a tím si proti sobě poštve kněžský řád), například tím, že je lze s trochou cviku domestikovat a využívat jako válečnou jízdu?

3. Již stovky let se v domovině jedné z postav udržuje tradice, kdy dospívající žena musí ulovit losího samce jako symbol trvajícího silného matriarchátu. Co ale čeká tu odvážlivkyni, která se namísto toho zvíře rozhodne zkrotit a osedlat? Mohlo by se jí vůbec něco takového povést samotné, bez pomoci ostatních z družiny? Bude její návrat spouštěčem dlouho nemyslitelného sjednocení kmenů?

4. Vesnice se obrátí na družinu, neboť se potýká s rostoucí drzostí velké vlčí smečky. Ta se vyskytuje stále blíže obydlím, už dochází k útokům na domácí zvěř i případné odvážlivce, kteří se ji snaží zahnat. Co vlky k tomuto chování nutí? Neobjevil se v hlubokém lese někdo nebo něco, co i vlkům nahání hrůzu a nutí je to ustupovat? Nejsou vlastně vlci varováním před nebezpečím, které se k lidem pomalu blíží?
