---
layout: article
title: 'Malé hexy: F4 – Korvinov kraj'
authors: Antharon
tags: 'materiály a doplňky, inspirace, malé hexy'
summary: 'Malé hexy, hex F4'
published: true
---

### A) Číslo hexu: F4

### B) Převládající krajina hexu

Rieky, rybníky, kopce a polia. V strede krajiny stojí hrad Korvina a kam až oko dohliadne, je jeho úrodná zem obohnaná vysokou hradbou.

### C) Obsah hexu

- Korvinov hrad: Sídlo starého kráľa je úctyhodná vojenská pevnosť. Hlavná citadela je postavená na vysokom kopci a obohnaná niekoľkými hradbami. Dolu pod hradom majú svoje sídla obľúbení Korvinovi synovia.

- Priehrada: Rozľahlá vodná priehrada zásobuje Korvinov kraj vodou. Kedysi kraj pokrývali riečky, potoky a lesy, Korvinus so svojimi synmi však krajinu zmenil na nepoznanie, všetku vodu si nechali pre seba a na východe ostala iba pustina. Z priehrady systémom brán distribuujú vodu do rybníkov a na polia.

- Dedina otrokov: Korvinov kraj je postavený na otrockej práci. Jeho synovia udržujú v kraji tvrdou rukou disciplínu, no vždy sa proti kráľovi niečo chystá. A práve teraz chystá otrocké hnutie odporu svoj ďalší útok. Netušia však, ako sa také veci robia…

### D) Popis hexu

Vraví sa, že Korvinus je nesmrteľný. Nik nemôže poprieť, že už žije veľmi dlho. Pred tuctami rokov sem prišiel z juhu ako lúpeživý rytier a vybudoval tu so svojou bandou hrdlorezov hrad. Neraz mu siahli na život, no zdalo sa, že Korvinus má toľko šťastia, že prelstil aj smrť.

Jedného dňa precitol a spolu so svojimi dvomi synmi svojich kumpánov jedného po druhom vyvraždil. Povedal si, rodina je základ. Iba vlastné deti ťa nepodrazia. Touto dobou sa stal v kraji populárnym a uznávaným panovníkom. Ukázal miestnym, ako funguje vodohospodárstvo, a úrodnil celý kraj. Ale to nemalo trvať dlho.

Jeho synovia mu začali nosiť nevesty, respektíve unášať mladé ženy z kraja. Na juhu mal každý povinnosť vziať si toľko žien, koľko dokázal uživiť, a tak si vytvoril pokrvné puto s každou rodinou. A Korvinus bol extrémne plodným mužom…

Postupne jeho synovia, boli ich stovky, ovládli celý kraj a obohnali ho vysokou stenou. Spravili z neho raj na zemi, ktorý niesli otroci na svojich chrbtoch. Každý má voči Korvinovcom výhrady. No každý s nimi obchoduje, pretože iba oni majú nadbytok jedla. Jeho dynastia sa však blíži ku koncu. Korvinus je starý, chorý muž. Neostáva mu mnoho času. Už niekoľko rokov nevyšiel z jeho domu zdravý potomok. Keď umrie, kráľovstvo sa zaleje krvou jeho synov a rozpadne sa.

### E) Zápletky

- Únos: Sedliakovu dcéru uniesli Korvinovi synovia. Podarí sa ju zchrániť skôr, než ju uväznia v hrade?

- Zlatá klietka: Vraví sa, že Korvinova pevnosť je plná zlata a exotického prepychu. No jediná vec ťažšia ako dostať sa dnu je dostať sa potom s pokladmi von.

- Domáci terorizmus: Korvinova vláda je len veľmi krehká. Ak by sa podarilo postavám napríklad zavraždiť kráľa alebo zničiť priehradu, otroci by mali príležitosť na povstanie…
