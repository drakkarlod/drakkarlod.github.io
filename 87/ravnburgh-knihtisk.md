---
layout: article
authors: Ecthelion²
tags: 'Ravnburgh, materiály a doplňky'
summary: >-
  Tento článek se věnuje technologii a rozšíření knihtisku ve světě města
  Ravnburgh. Jde o doplněk fantasy světa v období rané renesance (po vynálezu
  střelného prachu a knihtisku, ale před vynálezem muškety).
published: false
title: 'Ravnburgh: Knihtisk'
---
Asi před šedesáti lety se začal v arlatských lénech šířit knihtisk. Tento nový knihtisk je založen na sázení odlitých tiskařských liter, které se vyskládají do dřevěného rámu a umožňují snadné sestavení a opakované tištění knih a letáků. Tento rychlý knihtisk vytlačuje tradiční ručně opisované manuskripty a knihy, přestože ty jsou stále vyhledávány zámožnou klientelou pro umělecké kvality. Tištěné knihy jsou záležitostí spíše rychle se rozvíjející měšťanské vrstvy a chudší šlechty, která si ručně opisované knihy s ručními ilustracemi prostě nemůže dovolit. 

![002.jpg]({{site.baseurl}}/87/002.jpg)

V současnosti jsou tiskařské dílny prakticky v každém větším městě (odhaduje se, že ne méně, než dvě stovky měst mají vlastní tiskařské dílny). Jen v Ravnburghu samotném jsou tři (a k tomu jedna tajná, Černý samet, která se věnuje tisku a šíření pornografických a erotických materiálů). Maele na poledni v Lize se brzy stalo tiskařským centrem. Odhaduje se, že téměř třetina všech vytištěných knih pochází právě odtamtud. 

![001.jpg]({{site.baseurl}}/87/001.jpg)

## Tiskařský lis 

![]({{site.baseurl}}/87/001.jpg)

Lis, který se používá nejčastěji, je asi dva metry dlouhý, jeden metr široký a dva metry vysoký a jde v zásadě o upravený lis na víno. Malé litery (jednotlivá písmena) se odlívají podle formy z liteřiny (slitiny cínu, olova a liteřiny) a pro tisk samotný jsou vyrovnány do rámu tak, aby vytvořily řádky a stránky. Ve chvíli, kdy je rám připraven, nanese se na něj inkoust za pomocí kuličky ze psí kůže (kvůli její propustnosti). Papír je uchycen pod rám a je navlhčen, aby lépe přijímal inkoust. Pak se rám pevně mechanicky vtlačí do papíru, na který se tím inkoust otiskne. Poté se rám opět vzdálí a papír odstraní, aby byl nahrazen novým a rám se buď mohl přeskládat na další stranu nebo potřen inkoustem, aby mohl tu samou stranu otisknout znovu. Všechna tato práce se dělá ručně, ale umožňuje ohromné zrychlení tvorby a tisku knih oproti zdlouhavému mechanickému opisování. 

## Pamflety 

S možností rychlého tisku se objevily brzy pamflety a jednostránkové letáky většinou používané v politickém boji nebo negativní kampani proti někomu, stejně jako reklamy. Není neobvyklé vidět na ulici lidi, kteří je rozdávají a vykřikují politická hesla, zahlédnout je vylepené někde na ulicích a ve čtvrtích nebo stoh položený někde na pultu, odkud si člověk může nějaký vzít. Většinou mají malou estetickou hodnotu a nezřídka je to jen nudný hanopis snažící se protivníka očernit, ale najdou se i rafinovanější, s na zakázku vytvořenými ilustracemi (otištěné nebo vlepené dřevořezy, viz níže). Tyto pamflety se objevují nejčastěji před volbami na radnici a v případě zvýšení napětí mezi Liškami a Kohouty. 

![003.jpg]({{site.baseurl}}/87/003.jpg)

Letáky se objevují také aby informovaly o nějaké významné události nebo novinkách z ciziny a v té chvíli se často prodávají za pár drobných mincí za stranu. Často se jim říká na ulicích také „novinky“. 

## Dřevořez 

Je to technika tisku, která se používá pro tvorbu ilustrací pro knihy a letáků. Matrice pro tisk (zvaná štoček) se připravuje z podélného řezu dřeva. Je to vyhlazená dřevěná deska řezaná po letech, podél kmene. Kresba dřeva je na ilustracích vidět a směrem let je ovlivněn i způsob rytí (řez po letech je snazší než proti nim). Grafik různými dlátky a noži (kterým má zpravidla sadu) odebírá ze štočku plochy a linie, které mají na tisku zůstat bílé. Štoček se později potře inkoustem a ty plochy (měly by zpravidla tvořit čáry, které musí být poměrně tlusté, aby dřevo neprasklo), které zůstanou neodebrané, se otisknou na papír (budou černé). 

![004.jpg]({{site.baseurl}}/87/004.jpg)

V Maele, současném centru tisku, se objevila nová technika, zvaná „dřevořezy bílé linie“ a na nich je odebrána linie kresby a pozadí zůstává tmavé (tedy obrácení principu dřevořezu). Na severu, v arlatských lénech, není tato technika tak rozšířená (je náročnější na množství inkoustu a tím nákladnější), ale v knihách z poledne jsou často použity ilustrace této techniky. 

## Závěr 

Velice děkujeme, že jste se dočetli až sem a snad se vám článek líbil! Pokud vás zaujal svět Ravnburghu, další materiály pro něj najdete [tady](https://rpgforum.cz/forum/viewtopic.php?t=15608).

***

_Pozn. Obrázky dřevořezů a pamfletů použité v článku jsou dobové z 15\. století, dnes dostupné jako public domain images._
