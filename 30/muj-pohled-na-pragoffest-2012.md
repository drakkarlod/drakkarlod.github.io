---
layout: article
title: 'Můj pohled na PragoFFest 2012'
authors: „Chiisai“
tags: 'reportáž, PragoFFest'
---

Milý deníčku! Sotva jsem dorazila domů, už sedím u počítače a pracuji na článku pro Drakkar. O čem že bude? Jak sám název napovídá, o před pár hodinami skončeném 16. ročníku Pragoconu (třetím rokem pod hlavičkou PragoFFestu), který se konal v Praze na Hájích v Modré škole od čtvrtka 2. do neděle 5. února léta páně 2012.

Tradiční setkání různých fanouškovských skupin bylo okořeněné spoustou deskovek, konzolí a různých jiných, pro fantazáka nedůležitých, drobností (viz web). Přednáškový program vypadal kvalitně a obsáhle (alespoň co jsem sama mohla vidět a slyšet). Své si určitě našel každý: pohybové aktivity, japonská kultura a anime, linie o Harry Potterovi, Hvězdných válkách, seriálech a zajímavostech ze všech oblastí. K tomu prakticky celé jedno patro bylo zaplněno tematikou RPG her, LARPů a on-line komunit.

RPG Aliance je mladý, sotva půl roku starý projekt, jenž vznikl mimo jiné kvůli nízké kvalitě přednášek o rolových hrách na PragoFFestu. I přes krátkodobost své existence se RPGA stala největší přednáškovou linií se třemi místnostmi. Pečlivě vybrané pořady obsáhly představení her známých (např. Dračí Doupě II) i méně známých, workshopy na tvorbu vlastních světů nebo diskuze, do nichž se zapojil kdejaký kolemjdoucí i nadšenec.

V rámci pořadu Představení RPG serverů mělo své zastoupení i RPGfórum a došlo i na Drakkar, za což vděčíme Ilgirovi a tímto mu děkuji za účast. Nutno podotknout, že fanouškovská obec velmi dobře přijala RPGA nejen jako novou linii Pragoconu, ale i jako zdroj kvalitního programu z dílen uživatelů různých serverů zaměřených na RPG.

Každou noc probíhalo povícero „otevřených hraní“ (neboli OG), ve kterých se vyřádili začátečníci i pokročilí. Nabídka systémů byla široká: od klasického DrD 1.6 přes WoD, Shadowrun, Střepy Snů až po ty méně hrané, jako jsou InSpectres či Příběhy Impéria. K našemu zklamání ovšem došlo k několika politováníhodným nedorozuměním s organizátory PragoFFestu či dokonce opomenutím předchozích upozornění a domluv, díky čemuž nebylo zajištěno dostatek vhodných místností pro OG. A tak občas docházelo ke zdlouhavému hledání volného, adekvátně klidného a vůbec dostatečně vhodného prostoru ke hraní. Bohužel jsme se nevyhnuli ani emočně vypjatým konfrontacím s dalšími účastníky PGF. Nakonec ovšem vždy vše dobře dopadlo.

Z mého silně zaujatého pohledu (účastnice, vypravěčka, přednášející a pomocná ruka RPG Aliance) proběhl PragoFFest tak nějak všelijak. Jako účastník jsem se vztekala nad tradičně (!) víc než půlhodinovou frontou u recepce a další dlouhé čekání v bufetu na vytoužené tousty to nijak nezlepšilo. Navíc jako vypravěčka jsem musela bojovat o každičký centimetr místa v herně. Naštěstí alespoň má role přednášející mi vracela energii. Fanoušci i náhodní návštěvníci byli pozorní, vstřícní a měli „inteligentní“ dotazy, technika (alespoň na mých pořadech) fungovala a ohlasy byly více než pozitivní. Nicméně v organizátorském triku RPGA bylo vše poněkud náročnější – přeci jen spánkový dluh vzniklý hraním do pozdní noci ovlivnil mnohé. Únava tak byla vidět nejen na vedoucích mé domovské linie, ale i na obsluze recepce a vůbec na všech organizátorech PragoFFestu. Občas se navíc projevilo i nezajištění předem domluvených požadavků, které se týkaly techniky, organizace a provedení detailů, což ovlivnilo nejen naši linii, ale i další přednášející a v konečném důsledku vlastně všechny návštěvníky.

Suma sumárum... Přes některé nedostatky PragoFFest zůstává kvalitní akcí, která má co nabídnout všem možným skupinám lidí, a tak mu uděluji sedm hvězdiček z deseti.

Chiisai

Vizte též rpg-aliance.cz a pragoffest.cz ;-)
