---
layout: article
title: Fantasyobchod.cz
authors: Zrzavec
tags: 'internetový obchod, zajímavé odkazy'
---

Vitus je dostatečně vytížen svým zaměstnáním a starostmi o svoji rodinu, proto na mě připadla úloha napsat vám dnes o nějakých zajímavých stránkách. Respektive o stránce jediné – Fantasy obchodu. Tato stránka je zajímavá i pro Drakkar, neboť v jejich nabídce si můžete zakoupit Drakkar za velmi lidovou cenu – zdarma.

## Fantasyobchod.cz

Se Skavenem, což je jeden z majitelů, jsme se dohodli na umístění Drakkaru do jejich virtuálních poliček. A my na oplátku představíme jejich krámek vám – čtenářům. Osobně pochybuji o tom, že by zapálenci pro dřevárny a LARPy, či jen fantasy kostýmy o tomto obchodě již nějaký ten pátek nevěděli.

Fantasy obchod naleznete na internetové adrese [http://www.fantasyobchod.cz](http://www.fantasyobchod.cz). Jedná se o české stránky, což je výjimka v této rubrice, která se převážně zaměřuje na stránky cizojazyčné. Ale jelikož se jedná o představení komerčního projektu, uděláme výjimku a podíváme se do českých luhů a hájů.

Jakmile se připojíte na požadovaný server, vyloupne se před vámi velmi přehledná úvodní stránka. Nahoře je lišta s logem a názvem stránky, jak tomu tak bývá. Vedle ní, po celé vodorovné délce obrazovky máte nejrůznější možnosti – registrovat se, přihlásit se, podívat se na spolupracující stránky a mnoho dalšího. Pro nákup zboží je potřeba být registrován. Nakupování není složité. Projdete si virtuální regály (tematicky rozdělené, ale o tom dále) a naskládáte zboží do košíku. Rozhodnete se pro způsob platby a máte nakoupeno. Jediná cesta, která vás čeká, je na poštu – pro požadované zboží.

Podívejme se na úvodní obrazovku od shora dolů. Nejdůležitější je asi levá část, kde pod logem a názvem stránky naleznete menu – a hlavně tematicky rozdělené okruhy zboží. Nad tímto menu je vyhledávací lišta – pokud víte, co přesně chcete, ale nevíte, kde to najít jistě vám pomůže (a nebojte se využít možností rozšířeného hledání).

Než se podíváme na jednotlivé tematicky řazené druhy zboží, je dobré si všimnout, že v centrální části obrazovky je popis námi vybraného zboží – obrázek a jméno, dále popisující text (mluvící jak o kladech, tak záporech zvoleného) a následně i cena, kterou nelze považovat za nedůležitou.

V popisu stránky (který je uprostřed vedle menu) naleznete informace, že fantasy obchod je zaměřen především na Larp, dřevárny, fantasy a RPG (či jiné deskové a karetní hry). A my se nyní podíváme, co přesně nám může tento internetový obchůdek nabídnout. Pojedeme v menu od shora dolů.

**Zbraně:** jak sám název sekce napovídá, půjde především o výbavu na dřevárny a larpy – tedy na hru v přírodě a hlavně na živo. Všechny zbraně jsou vyráběny s přihlédnutím k larpovým pravidlům. Nicméně není problém vyrobit zbraň podle požadavků zákazníka. Tomu já osobně říkám ideální služba. Naleznete zde nejen zbraně, ale i zbroje, nátepníky, zástavy, štíty, a dokonce si můžete objednat materiál na výrobu zbraní a sami si zkusit něco vyrobit.

**Kostýmy:** zde si můžete objednat všemožné oblečení a doplňky k němu – pánské, dámské či univerzální. Veškeré oblečení je šité přímo na míry zákazníka a podle jeho přání. Nadstandardní je i to, že kostým může být zdoben dle vašeho přání. A pokud si nejste jisti, co vlastně chcete, někdo z Fantasy obchodu vám rád pomůže. Kromě kostýmů zde můžete objednat i veškeré doplňky k nim – pokrývky hlavy, spony, opasky, ale i latexové uši, nosy či rohy. A pokud je vám to málo, fantasyobchod.cz nabízí i líčidla.

**Ozdoby:** pokud nepotřebuje celý kostým, ale jen nějaký doplněk k němu nebo si chcete pořídit nějaký historicky věrný šperk na ruku, krk či do vlasů, v této sekci najdete vše potřebné. Doplňky jsou tvořeny jak s prvky fantasy zdobení, tak podle historických předloh. A snad ani nemusím říkat, že k přání zákazníka bude přihlédnuto. Mimo doplňků na vaše tělo zde naleznete i nejrůznější figurky a ozdoby na zeď.

**Doplňky:** už máte skoro všechno – zbraň, kostým a dokonce i nějaký ten šperk, ale máte dojem, že vám ještě něco chybí k navození atmosféry? Pak projděte těmito regály – naleznete zde nějaké rekvizity (imitace kostí) ale i psací náčiní, hudební nástroje a svítidla (lucerny, louče).

**Čas oběda:** nádherně prozaicky nazvaná sekce. A co v ní asi můžete nalézt? Jak jistě správně odhadujete, vše co se týče jídla – příbory, nádobí, ale i rohovinu na pití. Poté, co jsem se proklikal touto sekcí, mohu jen konstatovat, že je zde spousta zajímavého zboží (a nejen fantasy nebo středověkého).

**Požitky:** co by asi tak mohlo být v této části Fantasy obchodu? Zboží, které útočí na vaše chuťové a čichové buňky – čaje, tabák a doplňky k nim, jako napříkald dýmky, bambusové sítko na slévání čaje a mnohé další. Všichni čajomilové a asi i milovníci dobrého pokouření rychle sem.

**Hry:** po kostýmech a ozdobách třetí nejrozsáhlejší sekce v tomto obchůdku pro radost. Naleznete vše od her na hrdiny přes deskové hry až po kostky a různé kejklířské náčiní. A co by to bylo za obchod zaměřený na fantasy, kdyby v něm nebyly nějaké sběratelské hry? Kromě zboží byste v této sekci měli nalézt i recenze na hry a podobnou podporu.

**Hudba:** tak jako jedna z předešlých sekcí útočila na chuťové a čichové buňky, tato si za cíl vybrala vaše sluchová čidla. On už sám název sekce tomu napovídá. V těchto regálech naleznete hudbu historickou či historizující. Tedy hudbu k fantasy a celkově například k hrám na hrdiny se většinou hodící.

**Literatura:** část stránek zaměřená na knihy a dobré počtení. Vedle zavedených klasik žánru se však prodavači v internetovém obhcodě chtějí zaměřit i na díla mladých a nadějných autorů. Tato sekce je velmi důležitá i pro Drakkar, neboť zde naleznete i všechna čísla ke stažení. A za nejlepší možnou cenu (za cenu Drakkaru, tedy zdarma).

**Výprodej:** poslední sekcí, kteoru se budeme podrobněji zabývat je výprodej. Aneb zboží ve slevě. Všeho všudy jsou zde jen dva kusy, ani jeden není nikterak levný, ale je fakt, že oba dva kusy jsou zajímavé. Zajímalo by mě, jak bych vypadal v kožešinové čapce…

Stránky fantasyobchod.cz jsou přehledné a česky. Tento článek je zařazen jednak z důvodu možnosti nalezení Drakkaru mezi ostatním zbožím a za druhé z důvodu podpory nadějného internetového projektu (ač komerčního). Za sebe, jako autora článku, mohu doufat jen v to, že vám pomohu sehnat něco, co již dlouhou dobu sháníte a nikde nemůžete nalézt anebo vám alespoň vnuknu trošku inspirace.
