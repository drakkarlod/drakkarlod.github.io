---
layout: article
title: 'Ravnburgh: Mince a peníze'
authors: Ecthelion²
tags: materiály a doplňky
summary: >-
  V tomto článku se řeší, jakými mincemi a penězi se platí v Ravnburghu a okolí
  a jak různé druhy mincí a platidel zapojit do hraní.
published: true
---
![Peníze]({{site.baseurl}}/77/_prachy_cernobile.jpg)

V Ravnsburghu se platí většinou říšskými penězi. V Arlatu ražené mince jsou zlaté _gryfy_ (podle říšského gryfa na rubu), který má hodnotu tuctu stříbrných _grošů_. Používají se i přelomené napůl jako _půlgryfy_ v ceně šesti grošů. Nejméně cenné mince, které se ale používají mezi lidmi nejčastěji, je malá _pence_. Tucet _pencí_ má hodnotu jednoho groše, veletucet (tucet tuctů, tedy 144) pencí je hodnota jednoho gryfa. Jsou raženy ze slitiny stříbra a mědi a obsah stříbra je často natolik malý, že se jim mezi lidmi hanlivě říká _měďáky_. 

Jen občas se díky obchodu objeví nějaké mince ze zahraničí - zlatý _écu_ ze Lvího císařství, zlaté _floriny_ nebo stříbrné _dukáty_ , _cavalla_ a _solda_ z Ligy, staré zlaté _basilikony_ a stříbrné šestihranné _hexagony_ z padlé Purpurové říše. Zlobři z ledových fjordů na poledni mince nepoužívají. Stačí jim směna zboží nebo hřivny železa a drahých kovů, které často mají podobu náramků na paži, kde je zlobři nosí jako ozdobu a platidlo zároveň. Jen málokdy se do říše dostanou oválné zlaté _tahily_ a měděné _rony_ s dírkou uprostřed (užívané pro provlečení šňůry, které spolu svážou stovku takových drobných mincí) z dalekého východu nebo hrubé _ačegy_ , se kterými platí amirové z oáz roztroušených ve Žhnoucích pouštích.  

**Jak se různé mince můžou projevit při hraní?** 

V rámci světa samotného budou různé druhy mincí různé ražby jinak žádané a tím pádem jinak cenné. Za zlatý florin může obchodník na severu Arlatu dostat gryfa a k tomu groš nebo dva, protože je ceněný pro vyšší obsah zlata. Nicméně s výjimkou starých _basilikonů_ (které se razily v Purpurové říši a po pádu hlavního města už se několik desetiletí nové neobjevily), které pro vysoký obsah zlata lze směnit až za 4 gryfy, je ten rozdíl příliš malý na to, aby ospravedlnil administrativu, která by byla třeba k zapsání všech mincí, které postavy po kapsách mají. 

To by byla přílišná práce za nepříliš velký zisk pro hraní. Pokud se hraje v Arlatu, prostě se předpokládá, že postavy platí gryfy, groši a pencemi a jen sem tam se jim zatoulá do měšce nějaká cizí mince. Pokud postavy hrají v Lize, pak jejich měšce budou cinkat floriny a dukáty. Stejně tak i jinde. Ale nezaškodí použít zajímavé aspekty toho, že různé druhy mincí existují. Mohou totiž do hry přidávat zajímavé příběhové možnosti. V této době neexistují žádné opravdové směnárny a zlato a stříbro je cenné všude, každý tak platí tím, jaké peníze má. 

Několik příkladů: 
- Pokud bude na mírovém jednání mezi říší a císařstvím zavražděn jeden z říšských vyjednavačů a vrah bude mít v měšci tucet císařských _écu_ ... stojí za tím císařští nebo je to snaha sabotovat dohodu? 

- Pokud postavy připlují k cizím břehům, mince, kterými platí je jasně označí jako cizince i když se pokusí splynout s davem. 

- Pokud se ocitnou v zemi, která je s tou jejich ve válce - bude to ještě závažnější. Nejen, že jsou jim peníze, které tak pracně nastřádali, dočasně k ničemu, protože je nikdo nepřijme, ale stejně tak se na ně budou dívat jako vyzvědače. 

- Pokud záhadný cizinec začne sbírat armádu a platí své muže zlatými mincemi, které nikdo nezná a které jsou pokryty patinou staletí... co to znamená? A proč nosí masku, aby nikdo neviděl jeho tvář? 

- Pokud budou postavy pronásledovat zaskapurského čaroděje, mohou jeho nejistou stopu sledovat díky cizokrajným mincím, kterými platí za jídlo pro unesenou dívku, kterou vede s sebou (protože sám žádné jídlo nepotřebuje). 

- Pokud najdou postavy poklad plný podivných mincí starých říší, bez ohledu na ohromné bohatství se lidé mohou bát, že jsou prokleté a nebudou je chtít přijmout. 

- Pokud bude mít neznámý mrtvý muž zašité v podšívkách svého oblečené zlaté floriny, co to znamená? Byl to obchodník z Ligy? Špion? Je to náhoda? 

- Pokud sběratel chce sehnat vzácnou minci, která mu jako poslední chybí do sbírky, je to ideální příležitost pro postavy, jak si vydělat. 

**Závěr** 

Mince mohou mít ve hře svoje místo, pokud nějak obohatí příběh a přinesou nějaké zajímavé momenty. Pokud ne, není třeba si s přesným počítáním dělat nějaké velké potíže. Pokud ano, ať se gryfy a groše kutálí!
