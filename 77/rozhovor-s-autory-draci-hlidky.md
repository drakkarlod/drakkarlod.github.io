---
layout: article
title: Rozhovor s autory Dračí Hlídky
authors: redakce
tags: 'rozhovor, promo'
summary: >-
  Před několika dny vyšla dlouho očekávaná hra, která se otevřeně hlásí k
  dědictví starého Dračího doupěte a v mnoha ohledech na něj přímo navazuje –
  Dračí Hlídka. Vyptali jsme se tedy autorského týmu na pár otázek, které určitě
  zajímají nejen nás.
published: false
fulltext: false
publish: false
---
_Na začátek bychom vás rádi poprosili, abyste trochu představili autorský tým, který za projektem stojí. Kolik lidí se na tvorbě podílelo, kolik lidí testovalo? Obměňoval se tým v průběhu vývoje nebo jste zůstali víceméně u tvrdého jádra?_ 

S nápadem vytvořit Hlídku jsem přišel v roce 2015\. Poměrně záhy se ke mně přidal Jakub "Fallen" Politzer (který stojí za celým vizuálem pravidel) a několik dalších kolegů a kamarádů. Tým se následně rozrostl na zhruba tři desítky lidí. Vizuál mapy světa Domovina si vzal pod patronát skvělý kreslíř Ondra Hrdina, organizační věci převzal Martin Kostka, práce na bestiích Pavel a Zuzka Urbanovi a Tom Cigánek atd. Každý jeden člověk v týmu je unikátní a přinesl do toho něco neopakovatelného. Obsah pravidel mi pomáhalo dát dohromady asi deset lidí.  Další se věnovali testování, předváděcím hrám, korekturám, ale i vzniku webových stránek, mobilní aplikaci, dobrodružstvím ke stažení a mnoha dalším aktivitám. Zhruba čtvrtina týmu se navíc za ty roky obměnila. 

![Logo Dračí hlídky]({{site.baseurl}}/77/DraciHlidkalogojpg.jpg)

_Jak dlouho na Dračí hlídce pracujete? Kolik hodin odhadujete, že padlo do vývoje? Co na to říkaly vaše drahé polovičky, děti a domácí zvířata? Trpěli vaším koníčkem hodně?_ 

Na Hlídce se začalo pracovat v roce 2015\. Původní odhad byl, že ji dokončíme během roku a půl (co taky může být na předělávce dračáku těžkého, no ne? :-)). Realita byla nakonec úplně jiná. Zkoušeli jsme mnoho různých přístupů a herních mechanik. To mělo za následek několik kompletních přepisů pravidel. V roce 2019 pak vznikla BETA verze, kterou jsme na základě zpětné vazby hráčů ještě dále masivně upravovali. Hlídka navíc nikdy nebyla jen o pravidlech. Obnášela i testovací hry s lidmi po celé republice, vývoj webových aplikací, spoustu grafiky, přípravu komunity atd. Ve finále tak projekt zabral desítky tisíc hodin práce mnoha lidí. Je to neuvěřitelné číslo, za které zaplatil každý člen týmu nějakou cenu. Někdo „jen" svým časem, jiní i svým zdravím. Rodiny a přátele to určitě také ovlivnilo. Bylo mnohem méně možností věnovat se jim a mít společné aktivity. Někdy to však mělo i pozitivní efekt (teď s námi chtějí hrát taky :-)). 

_Vzhledem k tomu, co se děje kolem se  nemohu nezeptat -- změnil se nějak váš pracovní proces v průběhu pandemie? Zasáhla vám do tvorby?_ 

Pandemie se určitě projevila a to mnoha způsoby. Na jaře, když to všechno začalo, bylo najednou mnohem více času na všechno. Hlídku se tak podařilo posunout do finále. Na druhou stranu se kvůli tomu zdrželo vydání sběratelské verze (nemoc v tiskárně). Stejně tak odpadly některé ukázkové hry, kam jsme byli pozváni. Na druhou stranu, pomohlo nám to ukázat nové možnosti. V tuto chvíli dokončujeme aplikaci Hlídky pro známý online systém ROLL20 (kde budete moci hrát Hlídku s kamarády přes internet). 

![Souboj s baziliškem]({{site.baseurl}}/77/BASILISKV5.jpg)

_Jak moc se dá na vydání Hlídky u nás vydělat?_ 

Asi vás zklamu, ale pokud se o to chce někdo pokusit, měl by začít šetřit :-) Vývoj všech aktivit kolem Hlídky stál v průběhu pěti let zhruba milion korun _(a všechny mé výplaty za tu dobu)._ Fandové pak na její vznik přispěli asi desetinou této částky. Zisk po vyprodání všech pravidel pak zvládne pokrýt náklady na poštovné a tisk "free" pravidel pro donátory, DDM a Skauty. Je to prostě fandovský projekt srdcařů, za kterým nestojí žádná produkční společnost, která by ho financovala. Vilka u moře se tak odkládá na neurčito :-) 

_Vaše touha vytvořit vlastní hru se určitě nezhmotnila z ničeho nic. Co vás k Dračí hlídce vedlo? Pracovali jste na předchozích projektech? Jaké jsou vaše oblíbené RPG, která hrajete?_ 

Touha vytvořit Hlídku určitě nevznikla jen tak z nudy. Hlavním impulsem bylo ukončení tisku a vydávání klasického DrD 1.6\. Na této hře jsem vyrostl a strávil jsem jejim hraním 27 let. Když se ukázalo, že není šance, aby tato hra znovu vyšla, rozhodl jsem všechno změnit. Vytvořit novou hru, která na můj starý vzor prostě naváže. Hru, která bude pocitově stejná a kterou se „nebudu muset znovu učit". Něco, co bude intuitivní, nebude mít desítky tabulek a vzorců, ale co zároveň udrží směr originálu. Hodně mi v tom pomohly i zkušenosti z online hry TORCH, kterou jsem kdysi vytvořil a provozoval. A mé oblíbené RPG hry? Tohle bude spíše "pro pamětníky", ale Dungeon Master a Shadows over Riva :-) Z těch „modernějších" pak Command and Conquer - Generals a Left for Dead 2 :-) 

![Hrdinka]({{site.baseurl}}/77/hero631.jpg)

_Jak chcete porazit konkurenční projekty? Her na hrdiny je už přeci jenom víc než dost..._ 

Hlídka nemá ambice s někým bojovat. Naše cílová skupina jsou pravověrní hráči klasického Dračáku, kteří už prostě neseženou pravidla a kteří chtějí ve hře pokračovat. Chtějí jezdit na turnaje, potkávat lidi, kteří tuto hru hrají a podobně. Stejně tak míříme na novou generaci. Několik set kopií tak posíláme zdarma do středisek volného času (Skaut, Pionýr, DDM). Všude tam, kde se pracuje s mládeží a kde vedoucí projevili zájem do toho jít. Ambicí Hlídky rozhodně není a nikdy nebylo přesvědčovat hráče jiných her (DnD, Pathfinder atd), aby šli hrát Hlídku. Každá z těch her je úplně jiná a je to tak správně. Hlídka je, jaká je, a je taková schválně. Některé nadchne, jiné nikdy nezaujme a je to naprosto v pořádku. Máme stovky lidí, kteří tu komunitu už tvoří nebo se k ní připojí. To je víc, než dost pro její úspěch. 

_A teď už ke hře samé - co je na Dračí hlídce podle vás nejzajímavějšího? Proč by ji podle vás lidé měli hrát a co může lidem nabídnout oproti podobným RPG hrám?_ 

Pro fandy dračáku je to určitě inspirace předlohou a pocit „wow, tohle znám" :-) Oproti DrD je tu však mnoho věcí, které stojí za zmínku. Každá rasa má rodovou schopnost, atributy postav se v průběhu hry mohou zlepšovat, velký důraz se klade na dovednosti a dovednostní systém. Je zde zapracován systém „Hranice smrti", která trochu tlumí zbytečné náhodné smrti na prvních úrovních. Alchymista má mnohem větší možnosti získávání many a rychlost tvorby předmětů. Kouzelník umí nově „nasát" manu i jinak než meditací. Válečník dokáže pomocí adrenalinu provádět speciální bojové triky. Je zde nové povolání klerika. Každá dosažená úroveň postavy navíc umožňuje získat nová vylepšení a schopnosti. Právě ty formují postavu ke specializaci na šesté úrovni (ty jsou tři pro každé povolání). Takových věcí jsou tam ale desítky. 

Pro lidi, kteří nikdy žádné RPG nehráli je to pak poměrně snadný začátek (k pravidlům se dodávají ukázkové postavy, existuje generátor postav na mobilu nebo webu). Není navíc potřeba studovat celou postavu, ale je jasně určen jen krátký text nutný pro první úroveň. Ve hře existují jen dva typy hodů a dá se tak víc věnovat příběhu, než studování tabulek a mechanik. Je to určitě skvělý „starter" do světa her na hrdiny. 

![Hraničář, autor: Jakub Politzer]({{site.baseurl}}/77/IlustrationJakupPolitzerBarbarranger.jpg)

_Jaké máte s Hlídkou další plány a co bude dál?_ 

Je toho strašně moc. Máme rozpracováno mnoho dobrodružství, která chceme nabídnout ke stažení. Začínáme práce na další knize (pravidla pro pokročilé). Pokud půjde vše dobře, pustíme první draft na testy někdy kolem Vánoc. V průběhu října chceme pustit ven LITE verzi pravidel jako PDF ke stažení. Bude obsahovat vše potřebné pro hru na první úrovni a k pochopení hry jako takové. Dále se intenzivně pracuje na nové verzi mobilní aplikace. Bude v ní mnoho nových vychytávek a navíc bude podporována i iOS mobily. Na příští rok navíc chystáme sérii lokálních turnajů a první mistrovství v Hlídce. Čeká nás hodně pěkná a vzrušující jízda. Hodně se těším na nové tváře, které při tom poznáme a které se k nám přidají.

_Děkujeme za rozhovor a držíme palce s Dračí hlídkou dál!_ 