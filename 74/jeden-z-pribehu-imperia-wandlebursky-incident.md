---
layout: article
title: 'Jeden z příběhů Impéria: Wandleburský incident'
authors: Jakub "boubaque" Maruš
tags: materiály a doplňky
published: true
summary: >-
  Jednorázové dobrodružství na 2–4 hodiny hraní pro `Příběhy Impéria` nebo jiný
  minimalistický systém ve viktoriánském prostředí propleteném nadpřirozenem, či
  rovnou prvky žánru fantasy. Studenti magické fakulty (2–5 hráčů) vyšetřují
  náhlý výskyt nadpřirozených jevů a zmizení několika profesorů. Na postavy čeká
  trocha vyšetřování, magie, přechod do Férie, a snad i trocha akce či
  dobrodružství.
---

## O co jde a co se stalo? (spoiler!)

Wandleburský incident je krátké, a proto poměrně
lineární dobrodružství, u nějž lze vcelku
snadno předvídat, jakými cestami se hráči v rolích
postav vydají. Přesto by měli dostat volnost
ve způsobu řešení jednotlivých událostí, a kde
je to z logiky prostředí možné, měli by dostat
i volnost ve volbě cesty, kterou se vydají. Příběh
dojde vyvrcholení na elfském bálu, kde už bude
způsob řešení situace plně závislý na
rozhodnutích hráčů.

Teď tedy stručně k příběhu:

Profesoři Eastwicková, Rufus (rasou
faun) a Smith, členové magické fakulty
Cambridgeské univerzity (jejíž budovy
stojí na místě starého hradiště ve
Wandlebury asi 15 km jihovýchodně od
Cambridge) se po návratu po vánočních
svátcích opili a v podroušeném stavu se
rozhodli ověřit legendu vyčtenou z knih:
Slovy „Předstup! Muž proti muži!“ přivolali
Černého rytíře, vládce blízkého
férijského panství, který v plné zbroji
očekával rytířské klání. Když se profesoři
začali ve strachu vzpouzet, odnesl je
na své panství, kde čeká, až se profesor
Smith, který výzvu pronesl, vzmuží, obleče
se do zapůjčené zbroje a vyrazí na
zapůjčeném koni proti Černému rytíři.

Zjišťování, co se stalo, se ujme
několik studentů, kteří právě tento den
také přijeli do Wandlebury, případně
s nimi gobliní majordomus. Ať už s pomocí
příliš iniciativních skřítků, nebo
jejich pronásledováním se dostanou
na panství Černého rytíře, kde můžou
během elfské slavnosti vyjednat řešení,
např. pomůžou Smithovi se zbavit
strachu ze souboje, někdo z družiny
Smitha v klání zastoupí, nebo třeba vyjednají
s Černým rytířem podmínky zadostiučinění
bez souboje.

![Mapa (nejen) pro hráče]({{site.baseurl}}/74/wandlebury_mapa_m.jpg)

## Anotace pro hráče

Cambridgeská kolej magiků ve Wandlebury nestojí
na místě starého keltského hradiště (nebo
snad ještě staršího lidu) náhodou, přesto zde už
nejméně sto let nebyly hlášeny žádné nadpřirozené
úkazy. Tedy ehm… žádné nekontrolované
nadpřirozené úkazy. Až tři dny po Novém roce
letošního roku, L. P. 1869, se ozvalo tiché zacinkání
zvonku, slyšitelné však na míle daleko,
a pak začal i přes ranní mrazy budovu obepínat
hustý břečťan, kruhový příkop pravěkého hradiště
zahalila hustá mlha, krajinou projíždí ozbrojený
rytíř na černém koni a v jemném sněhovém
poprašku se objevují stopy drobných postav;
v budově koleje se dějí divné náhody a nehody.
Většina profesorů ještě nedorazila po vánočních
svátcích a ti, kteří ano, záhadně zmizeli.

Pokud tuto nepříjemnost, která vstoupí
do magických dějin Cambridgeské univerzity
jako Wandleburský incident, bude moci někdo
vyřešit, pak to musí být samotní studenti (a případný
technický personál, ale ten, jak známo,
do dějin nikdy zapsán nebude).

*Dobrodružně-detektivní hra v trochu potrhlém
a trochu tajemném prostředí, s jednoduchými
pravidly – Příběhy Impéria jsou vlastně zjednodušením
systému Fate na samou podstatu,
aby mohl být dán důraz na příběh, nikoli čarování
s číselnými statistikami postav.*

## Předpřipravené postavy

---

![]({{site.baseurl}}/74/Priscilla Eveningstar.jpg)

### Priscilla Eveningstar

**Aspekty**
- Aristokratka
- Divotvůrce
- Výletnice

**Dovednosti**

ooo Pozorovací schopnosti

oo&nbsp;&nbsp;&thinsp; Sečtělá

oo&nbsp;&nbsp;&thinsp; Magie větru

oo&nbsp;&nbsp;&thinsp; Legendy a příběhy

o&nbsp;&nbsp;&nbsp;&nbsp;&nbsp;&thinsp; Autorita šlechtičny

o&nbsp;&nbsp;&nbsp;&nbsp;&nbsp;&thinsp; Intuice (předvídání)

o&nbsp;&nbsp;&nbsp;&nbsp;&nbsp;&thinsp; Neúnavná

---

![]({{site.baseurl}}/74/Evelyn Sharp.jpg)

### Evelyn Sharp

**Aspekty**
- Chlapecká výchova
- Zcestovalá
- Hbitý jazyk

**Dovednosti**

ooo Hbitá jako lasička

oo&nbsp;&nbsp;&thinsp; Přesvědčivá sebejistota

oo&nbsp;&nbsp;&thinsp; Šavle

oo&nbsp;&nbsp;&thinsp; Fascinující příběhy

o&nbsp;&nbsp;&nbsp;&nbsp;&nbsp;&thinsp; Důvěryhodnost

o&nbsp;&nbsp;&nbsp;&nbsp;&nbsp;&thinsp; Revolver

o&nbsp;&nbsp;&nbsp;&nbsp;&nbsp;&thinsp; Přežití v divočině

---

![]({{site.baseurl}}/74/Fiona Flannagan.jpg)

### Fiona Flannagan

**Aspekty**
- Kapka elfské krve
- Sepětí s rostlinami
- Klidná

**Dovednosti**

ooo Znalost Férie

oo&nbsp;&nbsp;&thinsp; Omamné látky a jedy

oo&nbsp;&nbsp;&thinsp; Magie rostlin

oo&nbsp;&nbsp;&thinsp; Nenápadnost

o&nbsp;&nbsp;&nbsp;&nbsp;&nbsp;&thinsp; Tanec

o&nbsp;&nbsp;&nbsp;&nbsp;&nbsp;&thinsp; Léčení

o&nbsp;&nbsp;&nbsp;&nbsp;&nbsp;&thinsp; Stezky a zkratky

---

![]({{site.baseurl}}/74/Amandine Bellerose.jpg)

### Amandine Bellerose

**Aspekty**
- Okouzlující
- Pevná mysl, ohebné tělo
- „Takové jako vy já znám!“

**Dovednosti**

ooo „Neškodná“

oo&nbsp;&nbsp;&thinsp; Děvče se musí ubránit čímkoli

oo&nbsp;&nbsp;&thinsp; Akrobatické kousky

oo&nbsp;&nbsp;&thinsp; Vnuknutí myšlenky

o&nbsp; &nbsp; &nbsp;&thinsp; Odemykání zámků

o&nbsp; &nbsp; &nbsp;&thinsp; Odvádění pozornosti

o&nbsp; &nbsp; &nbsp;&thinsp; Neodolatelný úsměv

---

![]({{site.baseurl}}/74/Terrence Kelsey.jpg)

### Terrence Kelsey

**Aspekty**
- Chladnokrevný
- Nepředvídatelný
- Vzdělaný

**Dovednosti**

ooo Diplomatické jednání

oo&nbsp;&nbsp;&thinsp; Uhrančivý pohled

oo&nbsp;&nbsp;&thinsp; Vycházková hůl

oo&nbsp;&nbsp;&thinsp; Jazyky a písma

o&nbsp; &nbsp; &nbsp;&thinsp; Mystický příkaz

o&nbsp; &nbsp; &nbsp;&thinsp; Znalost Férie

o&nbsp; &nbsp; &nbsp;&thinsp; Historie

---

![]({{site.baseurl}}/74/Solomon Tinfield.jpg)

### Solomon Tinfield

**Aspekty**
- Mládí na ulici
- Dokonalá motorika prstů
- „Já tu nejsem důležitý“

**Dovednosti**

ooo Ukrývání předmětů

oo&nbsp;&nbsp;&thinsp; Zmizení ve stínech

oo&nbsp;&nbsp;&thinsp; Triky a iluze

oo&nbsp;&nbsp;&thinsp; Zakrývání úmyslů

o&nbsp; &nbsp; &nbsp;&thinsp; Příjemné vystupování

o&nbsp; &nbsp; &nbsp;&thinsp; Dýka v rukávu

o&nbsp; &nbsp; &nbsp;&thinsp; Ostražitost

---

![]({{site.baseurl}}/74/Alexander Westward.jpg)

### Alexander Westward

**Aspekty**
- „Nehleďme na nebezpečí!“
- Syn vojáka
- Neotesaný talent

**Dovednosti**

ooo Rychlý krok

oo&nbsp;&nbsp;&thinsp; Jezdectví

oo&nbsp;&nbsp;&thinsp; Chladné zbraně

oo&nbsp;&nbsp;&thinsp; Tlaková vlna

o&nbsp; &nbsp; &nbsp;&thinsp; Zastrašování

o&nbsp; &nbsp; &nbsp;&thinsp; Nezdolnost

o&nbsp; &nbsp; &nbsp;&thinsp; Hrubá síla

---

![]({{site.baseurl}}/74/Cedric.jpg)

### Cedric

**Aspekty**
- Gobliní majordomus
- Špinavá práce je taky práce
- „Vím přesně, co chcete“

**Dovednosti**

ooo Pozornost k detailu

oo&nbsp;&nbsp;&thinsp; Odhad úmyslů

oo&nbsp;&nbsp;&thinsp; Mne si nevšímejte

oo&nbsp;&nbsp;&thinsp; Obratné prsty

o&nbsp; &nbsp; &nbsp;&thinsp; Stříbrná vidlička

o&nbsp; &nbsp; &nbsp;&thinsp; „Jménem děkana!“ (autorita)

o&nbsp; &nbsp; &nbsp;&thinsp; Nikdy nejsem zmaten


## Doporučení před hrou

Ukažte hráčům mapu a zdůrazněte, že je to velmi
zajímavé místo, které stojí na starém hradišti,
po kterém zbyl dnes už jen příkop. Budovy
před několika desítkami let, než je vykoupila a
přestavěla univerzita, fungovaly jako jízdárna
s dráhou v příkopu, budova se studentskými pokoji
sloužila jako stáje a v průjezdu pod vížkou
uprostřed společenské budovy je dodnes hrob
Godolphinova araba, jednoho ze tří předků
všech anglických plnokrevníků. Sami si můžete
místo prohlédnout na Google Street View (zadejte
„Wandlebury Ring“). Na jižní straně mapy
je v lesíku zřícenina tvrzi, ta je oproti skutečnosti
přidaná navíc.


## Úvodní situace

Je 4. ledna 1869, chlad a na krajině leží jemný
sněhový poprašek. Studenti přijeli během dopoledne
a všimli si trochu rozjařené skupiny
profesorů, kteří přecházeli mezi budovami, ale
rozhodli se věc taktně přejít. Cedric ráno uklízel
salonek, v němž profesoři strávili většinu noci.
Teď je právě čas oběda, většina postav
bude zřejmě v jídelně (→**Jídelna fakulty**), ale
zeptejte se hráčů, kde se jejich postavy nachází.
Pokud si Cedrica nevybral žádný hráč, může
obsluhovat slečnu Priscillu nebo cídit stříbrné
brnění v jídelně.

V okamžik, kdy se objevil v zahradě **Černý
rytíř** (což studenti ještě nevědí), postavy mohou
zaznamenat:

- jemné cinknutí zvonku jakoby ze všechstran,
- každý zaznamená nějakou podivnost: růžička salátu na talíři vykvete, břečťan na fasádě se zazelená a povyroste, zašlé brnění se na okamžik zaleskne apod.,
- ze zahrady se ozve ženský smích následovaný nejspíš vyděšeným výkřikem,
- z jídelny skrze terasové dveře: velký tmavý stín se mihne vzadu v zahradě,
- z horního patra (studovna, tělocvičný sál): jezdec na černém koni projel zahradou.
- Později, když postavy otevřou dveře, dýchne na ně krátký závan nepřirozeně chladného vzduchu, Fiona či Terrence v něm můžou vycítit otisk Férie.


## Důležitá událost

Pokud se všechny postavy vydají do zahrady
nebo jinam, do jídelny vniknou dva skřítci (**Skokan**
a **Chřástal**) a pokusí se rozplést dráty, které
drží **stříbrné brnění** na stojanu, ale nakonec se
spokojí jen se štítem a pokusí se ho co nejrychleji
(už bez schovávání) odnést skrz průchod do
Férie, který se nachází v hlohovém keři těsně za
zídkou na severní straně zahrady. Postavy na
krádež upozorní třísknutí prosklených dveří a
poté by měly dostat příležitost skřítky dohonit,
chytit a jednat s nimi. Pokud skřítci projdou průchodem,
zůstanou po nich pod keřem okvětní
lístky tulipánů. Průchod do Férie (→**Portál v hlohovém
keři**) zůstane otevřený a lze jím volně
procházet tam i zpět.

Pokud někdo zůstane celou dobu v jídelně,
Skokan se pokusí v okamžik, kdy je v jídelně
postav nejméně, přece jen proplížit dovnitř a
odnést aspoň štít, zatímco Chřástal hlídá u dveří
nebo okna.

(Pokud se skřítkům podaří štít odnést, postavy
je později najdou i se štítem smutně sedět
u cesty ve Férii. Černý rytíř se totiž rozzlobí, vyžene
je ze slavnosti a nařídí jim štít vrátit.)

![Tuto mapu raději hráčům neukazujte...]({{site.baseurl}}/74/wandlebury-popisky.jpg)

## Lokace

**Jídelna fakulty** – Sál s dlouhým stolem, lavicemi
a několika menšími stolky a židlemi. Prosklené
dveře na terasu s výhledem do zahrady.
Stěna s praporem univerzity, zkříženými zbraněmi,
pseudohistorickým trůnem zdobeným
rostlinnými a zvířecími ornamenty, v jednom
rohu u této stěny stojí jedno staré brnění vykládané
stříbrem, ale zašlé a zčernalé, se štítem;
v druhém rohu jeho nepříliš povedená a zjevně
nefunkční kopie. Výdejní okénko do kuchyně,
kde pomalu a se zjevným úslilím připravuje jídlo
trollí kuchařka Wendy.

<div>&nbsp;</div>
**Pokoje profesorů** – _Pokoj prof. Rufa_ je zcela čistý
a uklizený, v měkkém rudém koberci jsou stopy
od dveří k sekretáři, jehož dvířka jsou pootevřená
a zjevně chybí nějaké lahve alkoholu. V _pokoji
prof. Eastwickové_ je naopak slušný nepořádek,
ovšem jen z běžného užívání, ale lze si povšimnout,
že v příruční knihovničce chybí jeden tlustý
svazek. V _pokoji prof. Smitha_ jsou prázdné a
rozpité lahve whisky, sherry a absintu (lze přidat
další) a několik skleniček, postel je trochu zválená,
ale nejspíš pouze od sezení.

<div>&nbsp;</div>
**Profesorský salónek** – Pohodlně zařízená místnost,
ve které je pár dalších lahví (od portského
či whisky) a skleničky. Válí se tu na koberci hromada
knih na téma historie, folklóru a pověstí,
z některé lze náhodně vyčíst pověst, která mluví
v souvislosti s Wandlebury o anglosaském králi,
který na tomto místě porazil v klání gobliního
rytíře a získal jeho zbroj a koně (z historického
hlediska je to hloupost, tehdy ještě neexistovala
rytířská kultura turnajů).

<div>&nbsp;</div>
**Zahrada** – V zahradě lze zprvu občas zahlédnout
malé pohybující se postavy, které spíš občas
vykouknou zpoza keře, stromu, kamene,
zídky a zase zmizí (**Skokan** a **Chřástal**); ve sněhovém
poprašku lze najít chaoticky rozmístěné
stopy, pokud se po nich bude někdo dívat. Jasně
viditelná dvojice mužských a ženských stop
vede okolo budovy a do zahrady, kolem nich se
vlnitě prolétají stopy faunových kopyt. Kousek
od branky v cca 90cm zídce na konci zahrady je
místo udupané, už z několika metrů je vidět na
zemi velká kniha **Podrobný soupis…** (→). Lze rozeznat
stopy koňských kopyt, které z ničeho nic
začínají v brance a náhle mizí asi o patnáct metrů
dál v zahradě. Venku za zídkou lze najít stopy
fauna, které ústí do příkopu (→**Příkop**).

<div>&nbsp;</div>
**Příkop** – Válí se v něm mlha a je tu kvůli větvím
stromů rostoucích na valu méně sněhu, ale v listí
lze dohledat cestu, kterou někdo (**prof. Rufus**)
běžel směrem k budovám – na jihovýchodě pak
stopy končí v místě, kde zjevně proběhl nějaký
zápas, v listí se válí jen několik čerstvých okvětních
lístků tulipánů.

<div>&nbsp;</div>
**Portál v hlohovém keři** – Na severní straně zahrady
těsně za zídkou mají **Skokan** a **Chřástal**
v keři otevřený průchod do Férie. Pokud je postavy
chytí na cestě se štítem, budou nejdřív
mlčet, po pohrůžkách nebo nabídce obchodu
pak naoko spolupracovat, ale ať už po dobrém,
nebo po zlém se v příhodnou chvíli pokusí projít
portálem. (Portál vede do →**Hradiště**.)

<div>&nbsp;</div>
**Hradiště (Férie)** – Když postavy vyjdou z portálu
ve Férii, zjistí, že je noc. Hvězdy ovšem svítí tak
silně, že se dá vcelku dobře orientovat i po tmě.
Jakoby odevšad se rozléhá hudba plná zvonků
a píšťal, vzduch naplňuje vůně květin. Férijské
hradiště dispozičně přesně kopíruje Wandlebury,
nad příkopem je však navýšen nízký val
s palisádou, na místě zídky zahrady je široký
oblouk hlohových keřů (z jednoho postavy právě
vystoupily) a uvnitř se zvedá nízký pahorek
s dolmenovým kruhem.

Přes údolí na místě, kde by v Británii byla
zřícenina tvrzi, je prosvětlený hájek, z nějž do
výšky stoupá kamenná věž. Hudba zřejmě vychází
z toho místa, ale zde je stále nepřirozeně
„přítomná“. Na severozápadní straně vede skrz
palisádu a příkop zahloubená **cesta**, je však zcela
volná a nehlídaná.

<div>&nbsp;</div>
**Cesta k tvrzi (Férie)** – Od příkopu vede cesta
mezi záhony silně voňvých tulipánů (pokud postavy
nějaký urhnou, můžete se jich zeptat, zda
si pamatují pohádku Kráska a zvíře – já jsem
tuto linku nerozehrával, ale opět to nechávám
na uvážení Vypravěče).

Poté stezka ústí na širokou cestu údolím,
na této křižovatce stojí veliký strom (v něm je
schovaný **Kavka**) a pod ním veliký runový kámen,
na němž můžou sedět **Skokan** s **Chřástalem**,
pokud to dává z logiky příběhu smysl (pokud
už je například **Černý rytíř** i se štítem vyhnal
nebo pokud se s postavami rozešli po dobrém,
ale bez štítu); dají se z nich ještě případně vytáhnout
informace o tom, jak to chodí na férijském
dvoře.

O něco níž odbočuje do mírného svahu
cesta k věži, která se ztrácí v **hájku u věže**. Už odsud
jsou rozeznatelná některá jednotlivá světýlka
mezi stromy (jsou to lampiony). Cesta pak
končí v hájku rozkvetlou břečťanovou bránou
(obloukem), v níž stojí v plné zbroji **sir Gawain**,
vítá hosty a kontroluje jejich pozvání (ne nutně
pozvánky). Na malém stolečku stojí několik vysokých
sklenic s perlivým jahodovým vínem; postavy
si mohou sklenice bez nebezpečí vzít, ale
Gawain je sám nenabídne. Pokud si ale víno nevezmou,
bude všem hned zřejmé, že jsou cizinci.

<div>&nbsp;</div>
**Hájek u věže (Férie)** – Nepříliš rozlehlý řídký remízek,
v jehož středu stojí věž a **hodovní síň**. Celý
prostor je naplněn vůní květin a příjemnou hudbou.
Mezi stromy visí desítky lampionů a baví se
různé hosté jako elfové, antropomorfní zvířata a
jiné mytologické bytosti (skřítci v livrejích je obsluhují)
se sklenicemi v rukou a pojídající různé
delikatesy a jednohubky. Čím blíž hodovní síni,
tím více světla a hostů. Postav si zřejmě nikdo
moc všímat nebude, ale pokud si nikdo nevzal u
brány sklenici, můžou schytat několik zamračených
či znechucených pohledů. Pokud postavy
nevejdou přímo do síně, můžou si všimnout, že
stranou od síně je dlouhý, lampiony osvětlený
travnatý prostor, rozdělený podélně dřevěným
zábradlím (→**kolbiště**), na jedné ze stran je dřevěná
tribuna.

![]({{site.baseurl}}/74/wandlebury_hodovnisin_m.jpg)

<div>&nbsp;</div>
**Hodovní síň (Férie)** – Zvenku je to rozlehlá budova
se stěnami tvořenými březovými kmeny
a s doškovou střechou (k ní zprava, ze západní
strany, těsně přiléhá vysoká kamenná věž). Za
velkými otevřenými vraty vedou tři schody dolů
do jasně osvětleného prostoru naplněného hudbou
a ruchem rozhovorů. Vnitřek je osvětlený
denním světlem prosvítajícím skrze vysokou
klenbu podzimního březového listí – zdá se rozhodně
výš než došková střecha venku.
Pokud postavy doprovázel **sir Gawain**, zde
je okamžitě s tváří otočenou k **Černému rytíři**
nahlas představí. (Stejně za okamžik představí
**rytíře z Jelení hory**).

Uvnitř rozlehlé obdélníkové místnosti se
točí hosté v tanci – na vněším obvodu tanečního
oválu se tanečníci pohybují poměrně pomalu,
ve vnitřním kruhu je naopak tempo až frenetické.
Právě v něm se na různých místech pohybují
profesoři **Eastwicková** a **Rufus**. Protancovat se
k nim by mělo nějakou dobu trvat a vůbec protlačit
se do vnitřního kruhu musí na postavy
působit jako obtížné – na profesory mohou postavy
z malé vzdálenosti zavolat, ale pokud se
protančí až k nim, bude téměř nemožné vytancovat
ven a rozhodně by to mělo stát mnoho sil.

Celou levou (východní) část místnosti zabírá
vyvýšené pódium s dvema vyřezávanými
trůny s rostlinnými a zvířecími motivy. Na stěně
za trůny je stříbrný prapor a na obě strany zdobené
štíty (zhruba v polovině řady napravo lze
postřehnout štít **sira Gawaina**). Na vyšším z trůnů
sedí **Černý rytíř** a netečně kouká někam na
nohy tanečníků vnějšího kruhu pod pódiem. Pokud
tudy postavy protančí a v tanci se mu ukloní,
odpoví mírným, smutným úsměvem. Můžou
si všimnout, že přesně toto se stalo, když přišel
do sálu rytíř z Jelení hory a okamžitě se pustil
do tance. Pokud postavy budou tancovat a
v prvním kole se v tanci neukloní, jejich taneční
partnery natolik rozhodí, že ztratí krok a několik
hostů popadá na zem – postavy tedy způsobí
nepříjemné faux pas (sám Černý rytíř ale bude
stále spíš mrzutý a tichý).

Pod pódiem u levé stěny stojí **sir Bedwyr**,
vznešený a vážený rytíř, s talířkem a cpe se zákusky.
Stůl s občerstvením se táhne podél celé
protější (severní) stěny, pití roznášejí skříci v livrejích
na tácech.

<div>&nbsp;</div>
**Kolbiště (Férie)** – Dlouhý travnatý prostor podélně
rozdělený dřevěným zábradlím, osvětlený
lapiony a s tribunou na jedné straně. Na
nejvdálenějším (východním) konci kolbiště lze
ve stínu hustého křoví zahlédnout nejprve osedlaného
černého koně a potom lavičku, na které
sedí **prof. Smith**, který se tváří, že trucuje, ale ve
skutečnosti se klepe strachy. Vedle něj je položené
brnění a opřené dlouhé kopí, štít a meč.


## Důležité postavy

**Prof. Geraldina Eastwicková** – Profesorka helénské
magie. Teď nedobrovolně tančí na elfském
bále ve vnitřním kole a sotva plete nohama.
Při pokusu o kontakt vypadá, že moc nevnímá,
a žádá: „Aspoň kapku vody!“

<div>&nbsp;</div>
**Prof. Constantine Anthony Rufus** – Faun, profesor
iluzionismu. Při setkání s Černým rytířem
přeskočil zídku a dal se na úprk příkopem, kde
ho ovšem dohnali rytířovi panoši a odnesli do
Férie. Teď nedobrovolně tančí na elfském bále
ve vnitřním kole a sotva plete nohama. Při pokusu
o kontakt vypadá, že moc nevnímá, jen vykřikne:
„Pít! Tolik mi vyschlo v hrdle!“

<div>&nbsp;</div>
**Prof. Jacob F. Smith** – Profesor lektvarů, slabý
a mírně obtloustlý, v opilosti vykřikl výzvu
vyčtenou z knihy a tím přivolal Černého rytíře.
Lekl se a pochopitelně odmítl bojovat, rytíř jeho
a prof. Eastwickovou unesl do Férie. Teď sedí
v přítmí na konci →**kolbiště** vedle zapůjčeného
brnění, koně a kopí, trucuje a klepe se strachy.
Rozhodně odmítá bojovat se slovy, že není blázen.
(Mělo by ale být možné ho přesvědčit, přinejmenším
s použitím vhodné magie.)

<div>&nbsp;</div>
**„Skokan“** (**Eoghan Domhnall**, čti jako Owen Donal)
– Zbabělý skřítek, který je u **Černého rytíře**
v nemilosti, stejně jako **Chřástal**. Doufá, že tím,
že mu přinese stříbrné brnění, si opět získá vážnost.
S postavami bude jednat zbrkle – nejprve
bude zticha a bude odmítat prozradit i svou
přezdívku (natož jméno), ale nevydrží to dlouho.
Pod nátlakem změkne, na obchod dychtivě
přistoupí (ale může chtít postavy podvést, nebo
v nestřežené chvíli utéct), po výhrůžkách se zlomí.
Pokud ho postavy donutí prozradit skutečné
jméno, už se je podvést nepokusí.

<div>&nbsp;</div>
**„Chřástal“** (**Caoimhín Niall**, čti jako Kevin Neal)
– **Skokanův** kumpán, není vlastně moc důležitý
a je se Skokanem případně zcela zaměnitelný.

<div>&nbsp;</div>
**„Kavka“** (své pravé jméno nemá důvod prozradit)
– Sedí na větvi stromu u **cesty k tvrzi** a pobaveně,
ale tiše, sleduje procházející postavy.
Postavy si ho můžou všimnout, může je oslovit
sám, ale můžou ho i úplně minout. Bude přátelský,
a pokud postavy slíbí, že přinesou vzkaz na
slavnost „elfské dívce s modrou stuhou okolo
krku“ (může to být žena Černého rytíře, ale i někdo
úplně jiný, nechávám to na tvém uvážení,
Vypravěči), vysvětlí jim, že elfové hodně dají na
pravidla a hierarchii a že na jednání k vládci se
vždy chodí s darem – nejvíce si elfové cení dárků,
které mají největší hodnotu pro samotného
dárce. On nějaká pravidla porušil (byla v tom
ona dívka), a proto nesmí být na slavnosti.

Pokud budete mít pocit, že je ho ještě potřeba,
může sedět ve stínu na střeše **hodovní síně**
(přece se neúčastní slavnosti!) a mluvit s postavami,
které za ním nepozorovaně vylezou.

<div>&nbsp;</div>
**sir Gawain** (strážce u brány, „To je jiný Gawain.“)
– Stojí v břečťanové bráně na konci cesty k tvrzi.
Nechá si postavy představit, ale jinak se nebude
vybavovat. Je formální, k dámám úslužný. Budou-li
chtít, ochotně dovede postavy skrz hájek
u věže a probíhající slavnost k bráně do hodovní
síně, kde je na prahu bez okolků a varování
představí (Černý rytíř jako by ani neslyšel).

<div>&nbsp;</div>
**Černý rytíř** – Mocný elf, vládce tohoto férijského
panství. Čeká, až se profesor Smith vzmuží a
dostane své výzvě k souboji. Do té doby si neúspěšně
spravuje náladu sledováním bálu. Je
velmi formální, audienci je třeba domluvit přes
komorníka, **sira Bedwyra**; jinak se bude chovat,
jako by postavy ani neexistovaly. Bude také jednat
pouze s někým urozeným nebo se zástupci
důležité osoby (což může být i **děkan**). Při audienci
zastaví tanec a nechá vytvořit špalír pro
hosty, pokud nedostane nějaký dar, bude protivný
a vybere si jednu z postav jako potenciálního
zástupce **prof. Smitha** v souboji. Jinak chce
pokud možno provést souboj, ale bude ochotný
odvolat ho, pokud na klání nikdo nepřistoupí a
postavy nabídnou více než jen samotné **stříbrné
brnění**. Rytíř touží získat brnění, aby mohl odložit
černou a být po staletích opět Stříbrným
rytířem. Pokud snad v souboji prohraje, bude
mrzutý, ale velkorysý a předá postavám svou
černou zbroj a koně.
>Rytířovy atributy:
>- 1–2 body osudu;
>- aspekty: Černý rytíř, Čaroděj;
>- dovednosti:
>
>&nbsp;
>
>oooo Klání
>
>ooo&nbsp;&nbsp;&thinsp; Meč
>
>ooo&nbsp;&nbsp;&thinsp; Vyjednávání
>
>oo&nbsp;&nbsp;&nbsp;&nbsp;&thinsp; Magické spoutání
>
>(lze vymyslet další dovednosti, i za běhu)

<div>&nbsp;</div>
**sir Bedwyr** (rytířův komorník, „To je jiný Bedivere.“)
– Stojí pod pódiem u stěny **hodovní
síně**. Budou-li s ním postavy jednat formálně,
bude i on velmi formální. Pokud se s ním postavy
začnou bavit vřele, nebo mu dokonce lichotit,
bude vcelku bodrý, usměvavý a vybere
si nejvznešenější dámu ve skupině a provede ji
znovu od břečťanové brány a při tom jí ukáže,
jak se chovat, koho zdravit, kdo je tu důležitý,
a kdo ne. V obou případech jednoduše domluví
audienci, ale při formálním jednání se předem
nezmíní o daru pro vládce.

<div>&nbsp;</div>
**rytíř z Jelení hory** – Vznešeně oblečený, silný
elf s parohy statného čtrnácteráka. Vládne malému
panství na severní straně. Na bál přichází
chvíli po postavách, okamžitě se zapojí do tance
a během prvního kola se pod trůnem v tanci
**Černému rytíři** hluboce ukloní. Po prvním kole
z tance vystoupí a půjde si pro občerstvení. Když
mu postavy pochválí jeho parohy, bude jim velmi
nakloněn a přehlédne všechny jejich případné
přešlapy, případně jim něco málo vysvětlí
o elfské hierarchii a formálnosti elfských domů.
Vysvětlí jim, že je povinností hostů na bálu protančit
alespoň jedno kolo v tanci a přitom se uklonit
hostiteli. Nasměruje je také na **sira Bedwyra**,
pokud budou chtít audienci u **Černého rytíře**.

<div>&nbsp;</div>
**děkan Ernest R. Malloy** – V příběhu nevystupuje,
ale lze se odvolávat na jeho autoritu. V celé
Británii byl koncem 60. let počet děkanů maximálně
v nízkých desítkách (20–40), **Černý rytíř**
bude tuto funkci pokládat za titul, a bude mu
tedy přikládat poměrně velkou vážnost.


## Důležité předměty

**Podrobný soupis pověstí a legend Essexu,
Cambridgeshire, Suffolku a Norfolku** _sebraný a srovnaný
dle zeměpisného klíče Dr. Albertem
Derbym, v Cambridži roku 1833, 512 s._&nbsp;–
Obsahuje asi stránkový popis pověsti, která se
váže k Wandlebury (anebo nedalekému Magog
Down); podle ní, když člověk uvnitř původního
hradiště vykřikne: „Předstup! Muž proti muži!“,
objeví se rytíř v plné zbroji na koni, a pokud ho
vyzyvatel porazí, získá velké jmění.

<div>&nbsp;</div>
**Stříbrné brnění se štítem** – Stojí v jídelně fakulty,
štít se pokusili ukrást **Skokan** s **Chřástalem**.
Je plně funkční a dobře zachovalé, i když stříbro
už zašlo. Původně patřilo Stříbrnému rytíři, který
ho kdysi v klání prohrál, a stal se proto **Černým
rytířem**. Je to věc, kterou touží vyhrát v klání,
aby mohl být opět Stříbrným rytířem.
