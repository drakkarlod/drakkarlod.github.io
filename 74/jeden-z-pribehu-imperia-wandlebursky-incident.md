---
layout: article
title: Jeden z&nbsp;příběhů Impéria: Wandleburský incident
authors: Jakub boubaque
tags: materiály a doplňky
---

Jednorázové dobrodružství na 2–4 hodiny hraní
pro Příběhy Impéria nebo jiný minimalistický
systém ve viktoriánském prostředí propleteném
nadpřirozenem, či rovnou prvky žánru fantasy.
Studenti magické fakulty (2–5 hráčů) vyšetřují
náhlý výskyt nadpřirozených jevů a zmizení několika
profesorů. Na postavy čeká trocha vyšetřování,
magie, přechod do Férie, a snad i trocha
akce či dobrodružství.

## O co jde a co se stalo? (spoiler!)

Wandleburský incident je krátké, a proto poměrně
lineární dobrodružství, u nějž lze vcelku
snadno předvídat, jakými cestami se hráči v rolích
postav vydají. Přesto by měli dostat volnost
ve způsobu řešení jednotlivých událostí, a kde
je to z logiky prostředí možné, měli by dostat
i volnost ve volbě cesty, kterou se vydají. Příběh
dojde vyvrcholení na elfském bálu, kde už bude
způsob řešení situace plně závislý na
rozhodnutích hráčů.

Teď tedy stručně k příběhu:

Profesoři Eastwicková, Rufus (rasou
faun) a Smith, členové magické fakulty
Cambridgeské univerzity (jejíž budovy
stojí na místě starého hradiště ve
Wandlebury asi 15 km jihovýchodně od
Cambridge) se po návratu po vánočních
svátcích opili a v podroušeném stavu se
rozhodli ověřit legendu vyčtenou z knih:
Slovy „Předstup! Muž proti muži!“ přivolali
Černého rytíře, vládce blízkého
férijského panství, který v plné zbroji
očekával rytířské klání. Když se profesoři
začali ve strachu vzpouzet, odnesl je
na své panství, kde čeká, až se profesor
Smith, který výzvu pronesl, vzmuží, obleče
se do zapůjčené zbroje a vyrazí na
zapůjčeném koni proti Černému rytíři.

Zjišťování, co se stalo, se ujme
několik studentů, kteří právě tento den
také přijeli do Wandlebury, případně
s nimi gobliní majordomus. Ať už s pomocí
příliš iniciativních skřítků, nebo
jejich pronásledováním se dostanou
na panství Černého rytíře, kde můžou
během elfské slavnosti vyjednat řešení,
např. pomůžou Smithovi se zbavit
strachu ze souboje, někdo z družiny
Smitha v klání zastoupí, nebo třeba vyjednají
s Černým rytířem podmínky zadostiučinění
bez souboje.

## Anotace pro hráče

Cambridgeská kolej magiků ve Wandlebury nestojí
na místě starého keltského hradiště (nebo
snad ještě staršího lidu) náhodou, přesto zde už
nejméně sto let nebyly hlášeny žádné nadpřirozené
úkazy. Tedy ehm… žádné nekontrolované
nadpřirozené úkazy. Až tři dny po Novém roce
letošního roku, L. P. 1869, se ozvalo tiché zacinkání
zvonku, slyšitelné však na míle daleko,
a pak začal i přes ranní mrazy budovu obepínat
hustý břečťan, kruhový příkop pravěkého hradiště
zahalila hustá mlha, krajinou projíždí ozbrojený
rytíř na černém koni a v jemném sněhovém
poprašku se objevují stopy drobných postav;
v budově koleje se dějí divné náhody a nehody.
Většina profesorů ještě nedorazila po vánočních
svátcích a ti, kteří ano, záhadně zmizeli.

Pokud tuto nepříjemnost, která vstoupí
do magických dějin Cambridgeské univerzity
jako Wandleburský incident, bude moci někdo
vyřešit, pak to musí být samotní studenti (a případný
technický personál, ale ten, jak známo,
do dějin nikdy zapsán nebude).

*Dobrodružně-detektivní hra v trochu potrhlém
a trochu tajemném prostředí, s jednoduchými
pravidly – Příběhy Impéria jsou vlastně zjednodušením
systému Fate na samou podstatu,
aby mohl být dán důraz na příběh, nikoli čarování
s číselnými statistikami postav.*

## Předpřipravené postavy

### Priscilla Eveningstar

**Aspekty**
- Aristokratka
- Divotvůrce
- Výletnice

**Dovednosti**

ooo Pozorovací schopnosti

oo&nbsp;&nbsp; Sečtělá

oo&nbsp;&nbsp; Magie větru

oo&nbsp;&nbsp; Legendy a příběhy

o&nbsp;&nbsp;&nbsp;&nbsp; Autorita šlechtičny

o&nbsp;&nbsp;&nbsp;&nbsp; Intuice (předvídání)

o&nbsp;&nbsp;&nbsp;&nbsp; Neúnavná

---

### Evelyn Sharp

**Aspekty**
- Chlapecká výchova
- Zcestovalá
- Hbitý jazyk

**Dovednosti**

ooo Hbitá jako lasička

oo&nbsp;&nbsp; Přesvědčivá sebejistota

oo&nbsp;&nbsp; Šavle

oo&nbsp;&nbsp; Fascinující příběhy

o&nbsp;&nbsp;&nbsp;&nbsp; Důvěryhodnost

o&nbsp;&nbsp;&nbsp;&nbsp; Revolver

o&nbsp;&nbsp;&nbsp;&nbsp; Přežití v divočině

---

### Fiona Flannagan

**Aspekty**
- Kapka elfské krve
- Sepětí s rostlinami
- Klidná

**Dovednosti**

ooo Znalost Férie

oo&nbsp;&nbsp; Omamné látky a jedy

oo&nbsp;&nbsp; Magie rostlin

oo&nbsp;&nbsp; Nenápadnost

o&nbsp;&nbsp;&nbsp;&nbsp; Tanec

o&nbsp;&nbsp;&nbsp;&nbsp; Léčení

o&nbsp;&nbsp;&nbsp;&nbsp; Stezky a zkratky

---

### Amandine Bellerose

**Aspekty**
- Okouzlující
- Pevná mysl, ohebné tělo
- „Takové jako vy já znám!“

**Dovednosti**

ooo „Neškodná“

oo&nbsp;&nbsp; Děvče se musí ubránit čímkoli

oo&nbsp;&nbsp; Akrobatické kousky

oo&nbsp;&nbsp; Vnuknutí myšlenky

o&nbsp;&nbsp;&nbsp;&nbsp; Odemykání zámků

o&nbsp;&nbsp;&nbsp;&nbsp; Odvádění pozornosti

o&nbsp;&nbsp;&nbsp;&nbsp; Neodolatelný úsměv


