---
layout: article
title: Náhodná tabulka psanců
authors: různí autoři
tags: materiály a doplňky
summary: Šest psanců, jejichž plakát s vypsanou odměnou může viset i ve vaší (herní) obci. Hoďte k6 a čtěte!
---

### 1. Charity Gifford, známá jako „Královna banditů“

> autor: Ecthelion

Je hledána za rabování knížecího majetku, přepadání vsí a vozů, jakož i únosy poddaných a mordování. Bývá vídána na bělouši, v modrém plášti a železné masce kryjící obličej. Naposledy byla spatřena v čele skupiny jezdců v oblasti Obřího dolu poté, co její soldateska zabila tři členy hlídky kapitána ze Zvěří.

Za její dopadení bude vyplacen rovný veletucet grošů, za každého z její zlořečené družiny pak další tucet grošů. Každý, kdo by ji ukrýval nebo jí pomáhal, budiž připraven o pravou ruku a pak pověšen, dokud nezemře.

__Zvrat:__ Celá pohádka o banditech je výmysl, který má knížete donutit jednat poté, co po léta ignoroval petice kapitána ze Zvěří o příliš slabě chráněném léně. Roli „královny banditů“ hraje jeho dcera Blanche, která ukrývá při „nájezdech“ tvář pod maskou. Netřeba říkat, že oba šlechtici budou z případného vyptávání velice nervózní…

### 2. Ranbo C. Rybarc

> autor: Vallun

Odměna: 300 královských zlatých dukátů.

Stíhán pro vraždu hraběte Handana de Vrijck, jehož usmrtil poslední den předchozího měsíce v jeho sídle bodnutím dýkou do levého oka. Podle dostupných informací se jedná o mladého muže útlé postavy nižšího vzrůstu, který je velmi dobře ozbrojen a mimořádně nebezpečný. Nosí prý černo-hnědé oblečení a boty z hadí kůže. Pro získání odměny stačí poskytnout informaci, která povede k dopadení či usmrcení tohoto vraha.

__Pozadí:__ Odměnu na sebe vypsal Rybarc sám, aby zveřejnil zavádějící popis své osoby, neb se obával, že mu jsou nepřátelé na stopě. Hrabě de Vrijck byl jeho přítel, který ale trpěl smrtelnou chorobou a přál si opustit tento svět.

### 3. Wolfgang „Vlčihlav“ Kruger

> autor: Log 1=0

Pro nesčetné loupežné přepady, často mordem zakončené, vypisuje se opět vyšší odměna na tohoto bídáka, jenž v masce vlka a s kumpány stejně zlovolnými terorizuje okolí svého rodného města.

Tento zlovolný muž je obviněn z paktování se s temnými silami, jež mu propůjčují nadlidskou sílu, schopnost přenášeti se mnoho mil prostorem a lstmi a iluzemi unikat spravedlnosti.

__Zvrat:__ Loupežník a silák Wolfgang Kruger zemřel před pár měsíci na zápal plic. Ale jeho jméno a podobnou masku používá hned několik lupičských tlup, protože to umocňuje zastrašující účinek. Proto může být „Kruger“ na několika místech najednou, a je li náhodou dopaden, je pod vlčí maskou vždycky někdo jiný.

### 4. Arlon Tlučhlava, bývalý poručík královské armády

> autor: Houba

Za dezerci a vraždu svého velitele, slovutného generála Chrostislava Pálova, odsuzuje se k smrti způsobem, jaký uzná za vhodný ten, kdo tohoto zrádce koruny dopadne. Jedná se o nízkého, podsaditého muže se zřetelnou jizvou na čele. Zdá se že se ukrývá v lesích na jižní hranici země.

Tomu, kdo přinese jeho hlavu, bude vyplaceno tolik zlata, že nebude muset nadosmrti pracovat.

__Zvrat:__ Žádný Arlon Tlučhlava ve skutečnosti neexistuje, odměnu na něj vyhlásil strašlivý záporák, který v tomto lese ukrývá smečku ochočených zrůd a odvážlivce snažící se ho dopadnout používá jako levné krmení.

### 5. Neznámý snědý muž v modrém

> autor: Ecthelion

Je hledán za únos panny, již si vede na řetězu za běloušem. Nadvakráte se jej knížecí stráž pokusila zastavit, ale jeho čepele prolily krev. Muž dle posledních zpráv stále pokračuje k přístavům na pobřeží. Za skutky oba propadá dle zákonů země hrdlem. Za hlavu zlosynovu vyplaceny budiž dvě kopy grošů, za záchranu nevinné panny pak další tucet.

__Zvrat:__ Muž na bělouši je Izîl ag Heguir ze zemí daleko na poledni, kde září jiné hvězdy než naše. Je členem bratrstva jež střeží dávná tajemství, která nesmí nikdy znovu uzřít světlo tohoto světa. Dívka, kterou si spoutanou vede, je ve skutečnosti čarodějnice. Při hledání moci nevědomky zlomila některé pečeti a posedl ji strašlivý démon z dávných časů, který se sytí lidskou krví. Ten nyní opanoval její tělo i duši a pokud by nebyla spoutána runovými okovy, způsobil by strašlivou spoušť. Izîl ag Heguir cestoval daleko, veden věštbou svých bratří a nyní odvádí démona do sídla svého řádu, aby z dívky démona vyhnal a zachránil ji.

### 6. Podvodník z ciziny

> autor: ilgir

Hledá se podvodník, který v uplynulém měsíci v několika případech okradl londýnské klenotníky pomocí falešných šeků. Představuje se jako italsko-americký obchodník jménem Mario Righini a při setkání působí velice solidním dojmem. Hledaný je čtyřicátník, malé postavy, mírně obtloustlý, má kulatý obličej, výrazné hnědé oči, téměř žádné vlasy a bezchybný chrup. Na levém spánku má tmavé mateřské znaménko vejčitého tvaru. Chodí v tmavě modrém obleku vysoké kvality, amerického střihu.

Za dopadení podvodníka nabízejí poškození po vzájemné dohodě 2 000 liber a navíc třetinu ceny z každého šperku, který se podaří zajistit.

__Zvrat:__ Hledaný podvodník se jmenuje Oliver a je dvojčetem počestného obchodníka Maria Righiniho. Podvodný plán vymyslel Oliver, když se dozvěděl od společného přítele o Mario­vě záměru využít zálibu amerických zbohatlíků v evropských špercích. Oliver se zapletl s podsvětím a podvodem hodlá získat peníze na splacení dluhů. Zároveň se tím chce pomstít Mariovi, který se k němu vždy choval přezíravě. Oliver přijel do Londýna pouhý týden před Mariem a hodlá zmizet krátce po bratrově příjezdu.
