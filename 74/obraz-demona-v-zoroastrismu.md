---
layout: article
title: Obraz démona v zoroastrismu
authors: Sadako
tags: Historie a realita
---


## Proč vlastně démoni?

Vždycky mě zajímalo zlo. Co to vlastně je zlo a jak
se liší od dobra – nebo spíše, jak se naše označení
dobro/zlo manifestuje v realitě lidské řeči,
obrazů a (nejen) náboženských a mýtických příběhů.
Od toho byl k démonům jen krůček, neb
to jsou v obecném kontextu bytosti spojované
právě se zlem a bývají jim přisuzovány nějaké
konkrétní projevy.

Přesvědčení o existenci démonů bylo (a je)
velkou a významnou složkou nemalé části lidských
kultur i věroučných systémů. Ovšem málokde
byla démonům a tomu, jakým způsobem
se liší od těch dobrých/božských bytostí, věnována
taková pozornost jako právě v zoroastrismu
(mazdaismu). Jeho podstata tkví ve věčném
souboji dobra a zla, ztělesněných principy Ahurou
Mazdou (Ohrmazdem) a Angrou Mainjuem
(Ahrimanem).

Ve své práci se chci tedy věnovat zoroastrijskému
zobrazování démona v literatuře, náboženské
a epické. Půjde o stručné přiblížení,
jak se takové bytosti v mazdejském kontextu
vlastně vyskytly, co znamenají, jak se projevuje
jejich vliv. Vzhledem k rozsahu se nebude jednat
o nějaký kompletní nebo dokonalý výčet, ostatně,
mou ambicí není stvořit bestiář. Ráda bych
se zaměřila především na reflexi zobrazování
démonů převážně v tzv. pahlavském mazdaismu
a v drobném přiblížení původu démonů po
prvotním rozšíření zoroastrismu ve starém Íránu.
Hodlám se však věnovat spíše vývoji a samotnému
zobrazování démonických bytosti než
nějaké jejich cílené a podrobné komparaci.

Nejprve krátce přiblížím literaturu, z níž
jsem pro tuto práci čerpala, pak v rychlosti
načrtnu vývoj zobrazování démonů v zoroastrijských
textech v průběhu staletí, a nakonec zkusím
důkladněji rozebrat démonické bytosti jako
takové.

## Použitá literatura

Můj asi nejdůležitější zdroj je z ranku literatury
sekundární, monografie od amerického religionisty
S. K. Mendozy Forresta: Witches, Whores
and Sorceres: Concept of Evil in Early Iran (překlady
ve všech kapitolách použitých avestských
textů zhotovil profesor Prods Oktor Skjærvø,
specialista na staroíránské jazyky). Ačkoli se
Mendoza Forrest zabývá primárně staroíránským
vnímáním zla jako takovým, vzhledem
k démonickému charakteru zla v zoroastrijském
kontextu se pro mě ukázala být tato publikace
velmi cennou.

Stručným, avšak bohatým zdrojem je i čtvrtá
kapitola The Cosmo-Logic of Persian Demonology
ve sbírce esejů amerického religionisty, indoíránisty
a historika náboženství, Bruce Lincolna
Gods and Demons, Priests and Scholars. V kapitole
rozebírá velmi důkladně právě mazdejskou
démonologii.

Další položkou je Wrestling with the Demons
of the Pahlavi Widewdad. Transcription,
Translation, and Commentary od Mahnaze Moazami,
specialistky na náboženství pre-islámského
Íránu. Jak napovídá název, nejde jen o překlad
jednoho z nejdůležitějších zoroastrijských
náboženských textů, ale je doplněn i odborným
komentářem – a Vidévdát (Zákony proti dévům)
samotný je jedním z nejbohatších zdrojů informací
o démonech.

Podobně důležitým zdrojem je Greater
Bundahišn (Větší Bundahišn) v překladu B. T.
Anklesaria, tzv. íránská redakce (podrobnější a
delší), kde se poprvé důkladněji hovoří o stvoření
světa a zdůrazňují a zkonkrétňují se démonické
síly.

Pro zdůraznění vnímání některých démonických
aspektů v pozdním pahlavském mazdaismu
používám Fírdausího epos Šáhnáme (Kniha
králů), kde lze dobře ukázat, jakými cestami se
ubíralo proměňování a kodifikování obrazu zoroastrijského
démona v době islamizace Persie.

Mary Boyce, jedna z nejvýznamnějších
postav světové íránistiky mi posloužila svými
History of Zoroastrianism I & II k ilustraci popisu
démonů v nejstarších vrstvách mazdejské
literatury.

Velkou část pojmů budu odkazovat z The
Encyclopædia Iranica, což je rozsáhlá encyklopedie
sloužící k shromažďování poznatků z oblasti
íránistiky a zoroastrismu v anglickém jazyce.

Odkazy na některé primární zdroje čerpám
také z publikace českého orientalisty a filologa
Otakara Klímy, Oběti ohňům. Výběr z památek
staroíránské a středoíránské literatury.

## Démoni v mazdejské literatuře

Nejstarším výrazem pro nebožské/nelidské/nadpřirozené
bytosti, s nimiž se lze ve staroíránských
textech setkat, je v avestštině daēuua
(staropersky daiva a později v pahlaví dēw či
dīv), což je lingvisticky příbuzné indickému
devá, tedy bůh (ostatně, jazyk Gáth je v mnoha
směrech podoben textům védským). A ne náhodou
se tak pravděpodobně nazývala božstva
původního staroíránského (či indoíránského)
pantheonu, tj. v premazdejském období.

Mary Boyce píše, že se zoroastrismus zrodil
v zemi silných geografických kontrastů a Zarathuštrovo
vystoupení bylo možná reakcí na
brutální, chaotický a nestabilní íránský věk hrdinů –
Mary Boyce tak nazývá období, panující
ještě pravděpodobně za Zarathuštrova života,
kdy docházelo k mnoha bojům mezi poklidnými
pastevci, tvořícími prorokův vlastní kmen a
členy okolních, zřejmě velmi výbojných, kmenů.
Kmenů, které namísto mírumilovných moudrých
Ahurů uctívali Daevy, ztělesňující válečnictví
a dobyvačnost.

Zde tedy možno spatřovat jeden z kořenů
tak silného důrazu na démonologii; démonizace
božstev nepřátel a jejich vyhlášení za ještě větší
nepřátele bylo zkrátka radikálním krokem k odhození
staré víry a následovaní Zarathuštrova
učení.

Zajímavé ovšem je, že někteří ze staroíránského
pantheonu se dopracovali i do učení
mazdejského a to nejen jako démoni; například
původně pre-mazdejskému Mithrovi je věnován
jeden Jašt a je řazen mezi Jazaty (nápomocné
andělské bytosti), podobně dopadla stará íránská
bohyně Anahita. Naopak Indra (> Indar) je
jmenován jako bytost démonická, možná pro
své spojení s negativními přírodními úkazy.

Dalo by se tedy říct, že zoroastrijští démoni
jsou mimo jiné obrazem starších bohů, kterým
byla v Zarathuštrou v Avestě určena pozice
páriu a odpůrců. Kontrast mezi starými a novými
božstvy byl tak co největší. Kontrast spasitelské
mírumilovnosti Ahurů a krvelačnosti Daevů,
kontrast obranného řádu a výbojného, útočného
chaosu; zesílená distinkce mezi starým a novým
ve smyslu špatným a dobrým; v neposlední
řadě možná i mezi starším polytheismem a novým
monotheismem.

V nejstarších vrstvách posvátných textů,
Gáthách má oproti těm pozdějším zlo, včetně
démonů, ještě poměrně vágní podobu. Mendoza
Forrest charakterizuje tuto koncepci zla:
„\[V Gáthách je zlo] síla, ne osoba.“ Spíše než
o démonech a ztělesněném zlu se tu hovoří
o řádu pravdy aša a lži zvané drudž („zatemnit“ –
temnota je spojována s nečistotou a zlem; světlo
pravdy versus tma lži, posvátný Ohrmazdův
oheň versus hlubiny zemské, v nichž se ukrýval
Ahriman). Ba dokonce oba původní mainjuové,
duchové, byli dobrými či zlými dle své vlastní
volby; déva se stal dévou (tedy démonem), protože
si špatně vybral strany (přemohla ho Lež).

S démony se mnohem důrazněji a výrazněji
setkáváme ve Vidévdátu. Zde se detailně
popisuje především jejich působení (tedy znečištění,
každé působení lži a démonů ve světě
znamená znečištění a správný mazdejec má
proti němu usilovně bojovat) a jak mu zamezit,
případně, jak se od něj očistit.

Démoni jsou totiž nositelé nečistoty (typické
nečisté substance – menstruační krev, výkaly,
hniloba), obsazují mrtvá těla, šíří nemoci
a zmar. Ohrmazd je život, tvoření, krása a příjemná
vůně, démoni jsou spojování se vším nízkým,
ošklivým, deformovaným a páchnoucím.
A ženami. Ve Vidévdátu také poprvé vyvstává, že
velká část démonů je z nějakého důvodu popisována
v ženském rodě.

Ve Větším Bundahišnu sepsaném pravděpodobně
během 7. až 9. století, se poprvé objevuje
nějaká obsažnější kosmogonie. A většinu
označení démonů známe právě z Vidévdátu a
Bundahišnu. V jedné z kapitol konkrétně Většího
Bundahišnu je velmi přesně vyjmenováváno,
který démon (déva) je v opozici tomu kterému
jazatovi – například Ohrmazdem stvořený Vohuman
„dobré smýšlení“ je protikladem Ahrimanem
stvořeného Akómana, který naopak
„tvorům vnuká mrzké myšlenky a sváry.“ A také
se zde načrtává otázka vzniku samotných démonů,
které stvořil Ahriman – buď z čiré temnoty,
nebo z vlastního ejakulátu, pocházejícího
z masturbace/styku se sebou samým (tj. autoerotickým
aktem).

Tady udělám drobný úkrok směrem k Šáhnáme
(sepsáno Fírdausím mezi 977–1010). Jak
zmiňuje Mendoza Forrest, arabské dobytí Íránu
mělo na podobu posvátných textů (a démonů
v nich) zřejmě značný vliv. Jedna z význačných
záporných postav, démonický král Zahhak
(avestský Aži Daháka), se po svedení Iblísem
(což je arabský výraz po ďábla) promění ve zrůdu –
z ramen mu vyrazí dva hadi, které musí živit
lidskými mozky.

V Šáhnáme je vše, co je íránské, krásné,
čisté, velkolepé, jeho králové jsou nejmocnější,
nejčestnější a vášniví; bojují, jen když se musí
bránit nebo je třeba vyhladit nějaké démony.
Arabové, případně jiní cizinci nejsou přímo popisováni
či zaměňováni s démony, ale rádi a
ochotně podléhají jejich vlivu kvůli větší prestiži
a moci.

## Kdo nebo co je tedy v zoroastrismu vlastně démon?

Především, jak si správně všímá Bruce Lincoln,
výhradně stvoření Ohrmazdova mají nějakou
vlastní nezávislou materiální existenci; Ahriman
sám a všichni ostatní démoni jsou pouze spirituálního
ražení. Neboť Ohrmazd tvoří skrze oživující
sílu světla, růstu a vlhka, je to moc, která dokáže
z bytosti nemateriální stvořit matérii. Svět
i ve své původní hmotné formě byl čistý, krásný
a dokonalý; neexistovala smrt, potřeba plození,
potřeba spánku ani hlad. Avšak pak na něj
vtrhnul Ahriman a začal jej pustošit. Ahrimanova
temnota je suchá, neplodná, netvořivá. Démonické
bytosti se dokážou v hmotném světě
manifestovat pouze tehdy, pokud se do nějaké
matérie přiodějí. Pronikají do skrze těla živých
(nebo mrtvých) bytostí a rozkládají je, ničí a
kazí, ve smyslu fyzickém i morálním a způsobují
neutišitelný hlad. Jedním ze znaků přítomnosti
démonů a také jednou z charakteristik pekla je
mj. ošklivý zápach.

Lidé postižení nějakými deformacemi trpí
přítomností démonů, byť v tomto případě to
bylo bráno jako neštěstí, a nutně důkaz toho, že
sami konali něco o zlé vůli. Což ovšem neznamenalo,
že nebyli vyloučeni z obětování a konání
bohoslužeb, protože by svou přítomností poskvrnili
posvátný obřad. Nemocní lidé také trpí
přítomností démonů. Nemoci byly tedy léčeny
převážně různými rituálními postupy (exorcismus,
purifikace). Stáří je také příznakem přítomnosti
Ahrimanovy ve světě, ale nebylo vnímáno
jako znečišťující, pravděpodobně pro jeho totálně
demokratickou distribuci v populaci.

Démoni jsou poskvrna – vše, co poskvrňuje,
vše, co znečišťuje, to jsou démoni. Zejména
v pozdějším mazdaismu můžeme nalézt extrémně
silný důraz na oddělování čistého a nečistého –
např. tradiční ostrakizace menstruujících
žen je doplněna informací, že se jedná o důkaz
démonické přítomnosti (zejména, trvá-li menstruace
příliš dlouho) a ve Vidévdátu je sex s menstruující
ženou brán jako závažný přečin; (stejně
jako styk mezi dvěma muži), neboť se bílé, životodárné
sémě dostává do styku se substancí,
která nedovoluje růst životu (jak by se mohlo
stát při styku mimo menstruaci), ale naopak
onu životodárnou sílu vraždí v neplodném místě
plném nečistoty (rozuměj menstruující ženě či
análním otvoru); je to problém rituální čistoty a
nečistoty, nikolivěk morální. Mimochodem, dle
Většího Bundahišnu menstruaci na svět přivedl
Ahriman skrze démonku Džahí, která byla jediná,
jíž se podařilo probudit Ahrimana z dlouhého
úděsu, do nějž upadl poté, když mu Ohrmazd
zjevil jeho konečnou porážku.

Démoni jsou nejen poskvrna, ale i smrt a
smrt (či mrtvá hmota) je jedna z hlavních bran,
kterou vnikají do materiálního světa. Velká část
Vidévdátu se zabývá nakládáním s mrtvými těly
tak, aby bylo zamezeno démonům je uchvátit.
Lidské tělo samotné, není-li nějak rituálně znečištěno
mimoděčně, není nečisté samo o sobě,
ale po smrti do něj snadno vniká Nasu, démon
mršin, jedna největších mazdejských poskvrňujících
entit, ve Vidévdátu je jí věnována samostatná
kapitola (ano, opět je to démon ženského pohlaví.)
Proto nesmí být mrtvé tělo pohřbeno do
země, zahozeno do vody nebo spáleno (poskvrnilo
by posvátnou zemi, pitnou vodu i nanejvýš
posvátný oheň), ale musí být vyneseno někam na
horu, kde je připoutáno a až poskvrněné (hnijící)
maso pozřou supi a jiní mrchožrouti, jsou kosti
sebrány a opatrně uloženy ve k tomu určených
urnách. Pokud stále zbývá maso (mrtvá hmota)
je mrtvola stále pokládána za poskvrněný materiál
a tím pádem za vysoce nebezpečnou.

Není-li v dosahu hora, staví se speciální
výšková konstrukce zvaná dachma; umožňuje
v ní mrtvá těla „vystavit“ a nechat mrchožrouty,
ať pozřou jejich rozkládající se maso. Podle jisté
pasáže ve Vidévdátu je dachma také místem,
kde se scházejí, uctívají a bytují démoni; místo,
které je nesmírně nebezpečné, ohrožující, plné
nemocí a ohavného zápachu.

Zajímavé mimochodem je, že ne všechna
mrtvá hmota je automaticky přitahována démony
a tím pádem nečistá; nebo alespoň stejně
nečistá. Mrtvoly rituálně poražených (nebo
zoroastrijci prostě ulovených) zvířat démony
z nějakého důvodu nepřitahují, a tedy nečisté
nejsou. Ovšem démoni jsou na druhou stranu
silně přitahováni mrtvolami těch nejčistších;
nejvíce poskvrněná je mrtvola kněze, pak následují
další spravedliví zoroastrijci, psi a nejméně
poskvrněná je mrtvola člověka už zaživa
nečistého. Obvykle to bývá vysvětlováno tím, že
není pro démona větší radosti nežli dostat do
svých zvrácených drápů tělo někoho, kdo se od
něj alespoň zaživa držel dál, ale teď se už bránit
nemůže.

Démoni se zjevují (nebo spíše, důsledkem
jejich působení jsou) také v podobě přírodních
katastrof, neboť démoni jsou ztělesněním nekontrolovatelných
sil chaosu a Ahrimanovy nekonečné
zlovůle. Záplavy, tajfuny, ničivé sucho,
výbuchy sopek – to vše je na světě skrze Ahrimanovo
působení. Není to „vůle boží,“ je to „vůle
démonů.“

Démoni nejsou ve striktně náboženské literatuře
popisováni příliš často z hlediska zjevu.
Maximálně se člověk dozví, že jsou odporní a
špinaví a s místem jejich výskytu je spojen nechutný
zápach; ale to je většinou tak všechno.
Myslím si, že to souvisí s tou výše zmiňovanou
čistě spirituální podstatou démonických bytostí –
jsou popisování převážně z hlediska svého
působení, protože sami nemají žádnou vlastní
hmotnou podobu. Popisnější byl až ten Fírdausí –
a jak v Zahhakovi, tak v bytostech z Mázandaránuse
mísí zvířecí a lidské rysy, třeba jako
u indických rákšasů a vlastně, u indoevropských
démonických bytostí obecně.

Démony mazdejského typu lze tedy velmi
snadno vidět jako zvláštně destruktivní manifestace
(či zvrácené emanace) původně dobrých
idejí či vlastností. Namísto lásky tady máme
chtíč, namísto života smrt, namísto pravdy lež,
kde byla mírumilovnost, tam je pomstychtivost,
zdravý rozum versus šílenství a tak dále. Démony
lze, dle mého názoru, také vidět jako obrazy
destruktivní, nespolupracující, k sobě přivrácené
individuality proti řádem pevně svázané a
fungující komunitě; démoni jsou všechno, čeho
se taková komunita bojí a co by mohlo nahlodávat
její základy. Démoni v mazdaismu jsou zkrátka
na světě především proto, aby ho rozvraceli.

## Závěr

Obraz démona v zoroastrismu je vesměs značně
nelichotivý. Démoni jsou projevem sil jednoznačně
ničivých: smrt, nemoci, neúroda, katastrofy,
bytostně negativních, ohavných, nepříjemných
a obtěžujících. Velká část z nich je ženského pohlaví,
dle mého názoru jsou takto popisováni
i z důvodu prosté větší rituální nečistoty žen. Svůj
podíl na tom bude mít také mýtický předobraz
ženy-svůdkyně Džahí, která probudila spícího
Ahrimana a tradičního spojení žen s čarodějnickými
praktikami a prostitucí. Ztělesňují přesně ty
lidské vlastnosti, které jsou obvykle nazývány neřestmi –
zlost, chtíč, lenost, nenasytnost. Jejich
pobyt na světě je provázen pekelným zápachem,
jejich přítomnost poskvrňuje, libují si v hnusu a
nedokážou tvořit, jenom ničit.

### Bibliografie:

BOYCE, Mary. A History of Zoroastrianism. Volume
One, The Early Period. Leiden: Brill, 1975. 334 s.

BOYCE, Mary. A History of Zoroastrianism. Volume
Two, Under the Achaimenians. Leiden: Brill, 1982. 306 s.

FERDOWSI, Abolqasem. Shahnameh. The Persian
Book of Kings. 2nd edition. Davis, Dick (trans.).
New York: Penguin Books, 2016. 996 s.

FORREST, Satnam Mendoza and SKJÆRVØ,
Prods Oktor. Witches, Whores, and Sorcerers:
The Concept of Evil in Early Iran: The Concept
of Evil in Early Iran. Austin: University of
Texas Press, 2011. 245 s.

LINCOLN, Bruce. Gods and Demons, Priests and
Scholars. Chicago: University Press, 2012. 320 s.

KLÍMA, Otakar (trans.). Oběti ohňům. Výběr z památek
staroíránské a středoíránské literatury.
Praha: Odeon, 1985. 346 s.

Mahnaz MOAZAMI. Wrestling with the demons of
the Pahlavi Widewdad: transcription, translation,
and commentary. Leiden, Netherlands: Brill, 2014.

### Online:

ANKLESARIA, Behramgore Tehmuras. Zand-Akasih,
Iranian or Greater Bundahišn. Bombay, 1956. \[cit. 2019-09-05]

Dostupné z:

http://www.avesta.org/mp/grb.htm

Encyclopaedia Iranica \[online]. © 2018-11-01.
\[cit. 2019-09-05]

Dostupné z:

http://www.iranicaonline.org

(Zejm. hesla: Ahura Mazda, Ahriman, Daiva,
Dēw, Dīv, Mithra, Anahid, Indra, Gathas I, Aša,
Druj, Bahman, Akoman, Aždaha, Jeh, Nasu)


