---
layout: article
title: 'Soutěž o nejlepší postavu'
authors: redakce
tags: 'tvorba postavy, soutěž'
---

Diskuzní server RPGforum.cz ve spolupráci s [časopisem Drakkar](http://drakkar.sk/) vyhlašuje další ročník soutěže o nejlepší postavu. V jejím průběhu se utkáte s mnohými jinými hráči, kteří stejně jako vy budou tvořit postavu v libovolném systému a herním světě, ovšem s jedním společným cílem – soustředit se na co nejlepší „osobní příběh“. Odměnou za účast je samozřejmě dobrý pocit ze společné zábavy, nicméně vítěz od nás obdrží jako bonus i nové stolní RPG **World of Warcraft** od nakladatelství White Wolf a ilustraci dle vlastního výběru od Ecthelionů.

#### Soutěž probíhá do 11. 1., přesné instrukce najdete u konce článku  

Letošní kolo soutěže o nejlepší postavu navazuje na [loňský úvodní ročník](http://rpgforum.cz/clanky/sutaz-najzaujimavejsia-rpg-postava-2007-vyhodnotenie). Loni šlo vlastně o pokusné kolo, na kterém jsme si vyzkoušeli, jak se podobná soutěž organizuje. Sešlo se nám 11 soutěžních postav a odnesli jsme si cenné podněty pro další kola. Letos se vracíme s trochu pozměněnou koncepcí.

Základní myšlenka soutěže je jednoduchá – každý soutěžící nám emailem pošle jednu, nanejvýš dvě postavy a bude se snažit, aby byly „co nejlepší“. Postavy lze dělat v libovolném herním světě i systému, soutěž je tedy vskutku univerzální (například minule se nám sešla škála postav od klasického fantasy, přes samurajské Japonsko až po viktoriánský Londýn). Zaslané postavy zhodnotí porotci, kteří nakonec i vyhlásí konečné pořadí a vítěze. Nakonec budou všechny postavy zveřejněny.

Od loňského ročníku ovšem přibyla jedna klíčová změna – soutěž má i jakési ústřední téma. Tím letošním jsou _osobní příběhy postav_. Toto téma vám má pomoci při tvorbě postavy. Můžete lépe předvídat, na co se budou porotci při svém hodnocení soustředit.

### Co to jsou osobní příběhy?  

Vytvořit zajímavou postavu v libovolném systému a světě není žádná věda. Každý z nás takových postav vytvořil a odehrál již pěknou řádku. Situace se ovšem komplikuje, když máme vytvořit postavu zaměřenou na nějaké téma. Co jsou vlastně ty osobní příběhy postav?

Představte si, že máte hrát příběh, který bude vycházet právě z vaší postavy. Nebude to předpřipravené dobrodružství, bude to příběh o vaší jedinečné postavě. Příběh, do kterého byste nemohli jen tak zasadit jinou postavu, protože pak už by to nefungovalo. Desítky takových postav najdete například ve filmu. Uvidíte naivní dívku a _její osobní příběh_ o tom, jak se chce stát filmovou hvězdou. Uvidíte idealistického policistu a _jeho osobní příběh_ o tom, jak bojuje s korupcí v policejních řadách. Uvidíte krále mocného království a _jeho osobní příběh_ o tom, jak se snaží svést temnou čarodějnici z Černé věže. To všechno jsou silné příběhy, které vycházejí z povahy dané postavy. Kdybyste tu postavu zaměnili za jinou, příběh by se rozsypal jako domeček z karet.

A právě to bude vaším úkolem v tomto ročníku soutěže o nejlepší postavu. Nebudete tvořit postavu, se kterou poté projdete desítky „dobrodružství“ připravených Vypravěčem. Budete tvořit postavu určenou právě pro jeden konkrétní příběh. A zárodek toho příběhu vymyslíte už vy při tvorbě postavy, nikoliv Vypravěč. Zní to jako výzva? Vždyť právě od toho soutěže jsou!

Není to zas tak složité a podobná postava se dá vystihnout i pár větami. Zkusím zjednodušený příklad:

<div class="ramcek">

Když si Gerolf v osmi letech s pomocí dlažební kostky vydělal své první peníze, otevřel se mu svět plný příležitostí a on pochopil, že silnější přežívá. Ke své přezdívce – „Fašírka“ – přišel během těch několika let, kdy pracoval jako „vyjednávací“ síla pro pašeráky tileánských jedů. Jeho život se však zlomil, když musel nedávno odstranit jednoho nepohodlného svědka, patnáctiletou dívku. Tehdy poprvé použil jed a poprvé také na vlastní oči viděl, co takový jed provádí se svými oběťmi. Vyděšeně utekl z města, několik týdnů se zpíjel do němoty, zpytoval svědomí a nakonec došel k rozhodnutí – tileánské jedy jsou svinstvo a on osobně zajistí, aby už se do této země žádný nikdy nedostal. Není to lehký úděl, Fašírka stojí sám proti dobře organizovanému podsvětí. Ale má dvě velké výhody: jednak zná většinu pašeráků osobně, jednak se nedá skolit ani ranou židlí přes hlavu. Bude to dlouhá cesta, při níž ho navíc pronásleduje těžké svědomí a noční můry o oné nebohé dívce…

</div>

Klíčové je umístit postavu do takového bodu, kdy už sice něco zažila, ale to nejzajímavější ji teprve čeká.

### Pár rad pro tvorbu postavy  

Postavu tvořte tak, jako byste se připravovali na vaše běžné hraní. Do popisu začleňte vše, co do něj zahrnujete obvykle – např. statistiky, vzhled postavy, její chování, vybavení, minulost... Záleží jen a jen na tom, co sami považujete za podstatné a jak jste zvyklí popisovat postavy. Postavu však tvořte s vědomím, že ji po vás bude hrát _někdo jiný_. Představte si, že postavu chcete předat jinému hráči a potřebujete mu srozumitelným způsobem sdělit její nejdůležitější rysy.

Nezapomínejte, že tématem letošního ročníku jsou _osobní příběhy_. Napište tedy své postavě nějaké cíle, dejte jí dostatečnou motivaci a poskytněte hráči potřebné podklady, ať ví, o co má v roli postavy usilovat. Vypravěči naopak naznačte, jaké konflikty si má na postavu připravit, nebo kdo jsou její nepřátelé.

U příležitosti této soutěže jsme založili jakýsi „workshop“ – [diskuzi na RPG Fóru](http://rgpforum.cz/forum/viewtopic.php?f=118&t=6424), v níž se můžete s ostatními hráči podělit o své postupy při tvorbě postavy. Budeme se snažit, aby do této diskuze každý z porotců napsal, co pro něho znamená „dobrá“ postava, a připojil pár rad pro její tvorbu. Samozřejmě budeme velmi rádi, když se do diskuze zapojíte i vy a podělíte se o své zkušenosti.

A v neposlední řadě doporučujeme projít si [postavy z minulého ročníku soutěže](http://rgpforum.cz/clanky/sutaz-najzaujimavejsia-rpg-postava-2007-vyhodnotenie). Určitě mezi nimi naleznete spoustu inspirace.

### Přesné instrukce soutěže  

*   Soutěž se uzavře **v neděli 11\. ledna**. Své postavy můžete odevzdat do půlnoci tohoto dne.
*   Postavy posílejte na email _sutaz(zavinac)rpg.sk_ jako textový soubor DOC, ODT nebo ve formátu PDF.
*   Každý soutěžící může poslat _maximálně dvě postavy_. Kvalita je důležitější než kvantita.
*   Zasílejte prosím jen vaše vlastní a nikde nezveřejněné postavy. Zároveň postavy až do konce soutěže nezveřejňujte, abyste neovlivňovali jiné soutěžící.

Dokument s postavou musí obsahovat následující části (prosím, zahrňte je v uvedeném pořadí, usnadní nám to práci při hodnocení):

1.  **Ilustrace postavy.** Pokud stáhnete obrázek z internetu, uveďte prosím adresu, ze které jste ho stáhli, a ideálně i jméno autora (pokud se dá dohledat). Uvádět zdroje považujeme za slušnost. _Obrázek se nehodnotí!_
2.  **Samotný popis postavy (text)**. Co přesně zahrnete do popisu, necháme na vás. Výše jsme uvedli několik svých doporučení, ale zbytek záleží na vašem úsudku. Berte to jako výzvu a součást soutěže. Ale pozor! Popis by neměl být příliš dlouhý – umění osekat nadbytečné informace je důležitou součástí tvorby postavy. Postavu po vás bude hrát někdo jiný a vy ho přece nechcete zahltit tunou zbytečností. Ideální rozsah je do jedné stránky normálního textu (velikost písma 12, normální řádkování). Toto není oficiální pravidlo, pouze doporučení. U delšího textu však riskujete, že porotci sníží své hodnocení kvůli „přeplácanosti“.
3.  **Mechanický popis postavy v libovolném systému**. Jinými slovy, statistiky v systému dle vaší volby. Můžete použít i svůj „domácí“ systém, ale v tom případě by měl být dostupný někde na internetu. Statistiky pro systém, ke kterému se čtenář nemá jak dostat, jsou trochu zbytečné. _Mechanický popis se nehodnotí (pokud tam nenaplácáte úplné nesmysly)._
4.  **Vaše jméno nebo přezdívku.** Pod tímto jménem/přezdívkou vaši postavu zveřejníme.
5.  **Vaši úplnou adresu**. Adresa slouží pro zaslání výhry vítězi, nebudeme ji nikde zveřejňovat. _Adresa a vaše jméno se rovněž nehodnotí. :)_

Vaše postavy bude hodnotit porota v následujícím složení. Všichni porotci (snad) napíší do [diskuze](/forum/viewtopic.php?f=118&t=6424), jakých postav si nejvíce cení.

*   Bifi
*   Boubaque
*   Erric
*   Joe
*   Romík

Postavy budou hodnoceny podle následujících pěti kritérií. Porotci mohou v každé kategorii udělit 1 až 4 body. Po součtu všech bodů od všech porotců se utvoří konečné pořadí postav.

1.  **Poutavost.** Takový celkový dojem z postavy. Zda působí jedinečně a neopakovatelně, nebo jestli jde o otřepané klišé. Ovšem někdy i klišé mohou být pojata velmi poutavě…
2.  **Plastičnost.** Aneb nakolik působí postava jako skutečná osoba z masa a kostí, se svou vlastní povahou, problémy či minulostí. Zároveň sem spadá zasazení postavy do světa – každá postava přece někde žije a s někým se potkává. Mezí ní a okolím vznikají různé vazby: vztahy, touhy, závazky, povinnosti…
3.  **Hratelnost.** Hráč by měl mít dostatek vodítek pro zahrání této postavy. Do této kategorie spadají její cíle a motivace do budoucna. Zde si hrajeme na jasnovidce a předpovídáme, zda se postava bude dobře a zajímavě hrát, nebo zda si s ní hráč bude připadat bezradně.
4.  **Styl.** Aneb jak srozumitelně a přehledně je podán popis postavy. Čistě formální kategorie. Gramatické hrubky a krkolomné věty vám vynesou málo bodů, stručný a přehledný popis naopak více. Nezapomínejte, že méně je někdy více. Oceňujeme atmosférický, poutavý popis, který je zároveň stručný a úderný.

Celkově se snažíme vžít do role člověka, který do ruky dostane papír s vaší postavou a bude ji mít zahrát. Bude se takový člověk těšit na hru s vaší postavou? Pochopí váš text, nebo bude zmaten? Pozor, nehodnotíme grafickou úpravu, takže s různými grafy a blikající nadpisy se nemusíte zatěžovat.

### A pak?  

A pak si všechny postavy přečteme, posoudíme a zhodnotíme. Výsledky a celkové pořadí postav vyjdou v příštím čísle Drakkaru.

Všechny zaslané postavy nakonec zveřejníme pod vaším jménem či přezdívkou – část z nich určitě přímo v Drakkaru, zbytek na webových stránkách. Kolik se jich nakonec dostane přímo do časopisu, zatím nemůžeme s určitostí říct. Určitě však alespoň tři nejlepší.

Doufáme, že tato soutěž vám nejen poskytne dobrou záminku, jak změřit své kreativní síly s ostatními hráči, ale že si z ní všichni odneseme i nějaké nové zkušenosti. Určitě se nezapomeňte zapojit do diskuze o tvorbě postavy!

Těšíme se na vaše postavy,  
redakce Drakkaru a tým RPG Fóra

### Bonus pro vítěze (aktualizováno 2. ledna 2009)

Vítěz [soutěže o nejlepší postavu](http://rgpforum.cz/clanky/vyhlasujeme-soutez-o-nejlepsi-postavu-2008) má získat stolní RPG World of Warcraft. Ecthelioni ovšem nabízejí, že vítězi přidají ještě jednu bonusovou cenu: ilustraci dle vlastního zadání. Můžete si nechat ilustrovat vaši soutěžní postavu, nebo naopak postavu, jíž hrajete ve vašich normálních hrách, či něco zcela jiného. Pokud ještě neznáte ilustrace bratří Ecthelionů, najdete odkazy na některé z nich [v tomto příspěvku](http://rgpforum.cz/forum/viewtopic.php?p=207525#p207525).
