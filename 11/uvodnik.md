---
layout: article
title: Úvodník
summary: 'Úvodní slovo'
authors: redakce
tags: úvodník
---

Ach jo! Už jsou tu zase Vánoce a s nimi spousta chaosu. Pro některé z nás i zkouškové období, pro jiné doba nemocných dětí či gigantického úklidu svého hnízdečka. Prostě, jako každý rok nás čeká vlna nervozity, strachu a úsměvů na ostatní s tou krásnou výmluvou „Vždyť jsou přeci vánoce“. Naštěstí není všechno na Vánocích až tak špatné – třeba Drakkar. Ten vychází rovnou pod stromeček a já doufám, že vás i jeho další číslo potěší a zpříjemní vám pár velmi neurotických chvil.

Drakkar poměrně úspěšně kotví na internetu, nicméně stále je mnoho, co můžeme dělat lépe a já pevně věřím, že budeme. Podle postřehů jsem si všiml, že jaksi ubývá článků o RPG, což je bohužel pravda, nicméně se zkvalitnily. Ale za redakci mohu snad říct, že je naším cílem do budoucna opět zvýšit počet článků o hraní. Pamatujete si, co velkolepých plánů měl Drakkar na začátku? Moc z nich se nesplnilo. Ale nevadí, nezoufejte, neboť zpočátku jsme všichni psali s nerozvážným nadšením. Nyní Drakkar tvoříme mnohem vážněji a tedy slibované plány jistě dojdou uskutečnění. Možná pomaleji, ale za to jistěji.

Minimálně od příštího čísla bych rád zavedl listárnu vašich reakcí na Drakkar. Zpočátku bývala, pak ubylo reakcí, a tak zmizela i listárna. Nyní, díky úzké spolupráci Drakkaru, RPG fóra a RPG.sk je velmi jednoduché psát reakce na Drakkar jako celek i na jednotlivé články. Co jsem si všiml já, reakcí přibývá. Proto mohu opět vážně uvažovat o tom, že si listárnu vezmu na starost.

Nevím, nakolik kdo čte úvodníky, ale rád bych poděkoval všem, kteří na Drakkaru pracují, komentují a samozřejmě jej čtou. Každý jeden čtenář je pro nás důležitý a jeho názor má velkou váhu. Proto se nebojte reagovat na cokoliv v Drakkaru nebo ohledně něj.

Závěrem poněkud suše informačního úvodníku bych vám rád popřál hezké a příjemně strávené Vánoce a mnoho štěstí a úspěchů do nového roku. Ač to tak podle prvního odstavce nemuselo vypadat, mám Vánoce i chaos okolo nich rád.

<div class="poznamka">
V PDF verzi naleznete navíc i trojici povídek, které zde neuvádíme: **Zabíjet je snadné, Kruhy** a **Balderova smrt**.
</div>
