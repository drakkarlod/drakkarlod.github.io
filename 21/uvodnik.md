---
layout: article
title: Úvodník
summary: 'Úvodní slovo'
authors: redakce
tags: úvodník
---

Vážení čtenáři,

vítejte uprostřed okurkové sezóny. Nevím, čím to je, ale zdá se, jako by se většina důležitých událostí nacpala do července a srpen zůstal na ocet. Dvě největší akce herního roku, <a href="http://www.festivalfantazie.cz/">Festival Fantazie</a> a <a href="http://www.gamecon.cz/">GameCon</a>, jsou za námi a nám teď nezbývá než zase rok čekat. Abychom se v mezičase mohli zabavit alespoň vzpomínkami, oslovili jsme několik organizátorů a návštěvníků GameConu s prosbou, zda by nám nemohli letošní akci shrnout vlastními slovy. Pokud jste – stejně jako třeba já – si největší český con nechali nakonec ujít a dali přednost jiné červencové atrakci, třeba se po přečtení ohlasů začnete – stejně jako třeba já – zapřísáhat, že příští rok určitě pojedete.

Ve zbytku léta možná mnozí z vás podlehnou méně davové zábavě, nazují pohorky a vyrazí někam do přírody. Něco podobného ostatně provedlo i toto číslo Drakkaru, které vychází stylově s tématem Divočina. V posledních číslech jsme se věnovali dramatickým snům, šílenstvím, hvězdám, mýtům či legendám, a tak jsme se protentokrát chtěli vrátit ke hráčským začátkům, které pamatuje snad každý z nás - fantasy svět, koně, pláště, táborové ohně a dlouhá cesta.

<!--more-->

Cestování širým světem nemusí být jen plytká výplň mezi dobrodružstvími, naopak. Úvodní článek Pavla Veselského vám ukáže, že v historii bylo cestování plné nástrah, nebezpečenstev a že mohlo být dobrodružstvím samo o sobě. „Jarilův“ článek věnovaný horám se pak podrobněji věnuje krajině snad ze všech nejnebezpečnější (a tudíž velmi zajímavé pro hru). S tématem cesty souvisí i zakončení dvoudílné série o postavách v historických hrách, kde Petr Chval mimo jiné přibližuje svět vagabundů, tuláků a potulných živlů.

Jsme rádi, že v dnešním čísle se sešla i trojice tématicky „užších“, ale o to praktičtějších článků. Ve článku od Jána Rosy naleznete několik předpřipravených zápletek, „Jarilo“ se podrobněji rozepisuje nad životním stylem jednoho monstra, a „Hike“ nám představí, jak se svou družinou adaptovali jeden literární svět pro svou kampaň. Berte to prosím jako ukázku toho, jak snadné je přispět do Drakkaru. Přáli bychom si, aby se podobné „malé“ články - třeba i od vás či vaší družiny - staly pravidelnou součástí časopisu.

Na závěr ještě dvě technické novinky:
<ul>
	<li> Drakkar má nyní <a href="http://www.facebook.com/pages/Drakkar-internetovy-casopis-o-RPG/113220105387685">fanouškovskou stránku na Facebooku</a>, kam budeme posílat veškeré novinky a zprávy o připravovaných či právě vycházejících číslech. Skupina je zatím mladá a skoro beze členů, takže spoléháme na vás: přijměte prosím naše pozvání. Máte-li nějaké kamarády, které by Drakkar mohl zajímat, budeme velmi rádi, když jim pošlete pozvánku.</li>
	<li>A za druhé, Drakkar letos na jaře tiše oslavil své třetí narozeniny. Spolu s ním oslavily třetí narozeniny i jeho webové stránky, a bylo to na nich vidět. Možná vás tedy potěší, když vám řekneme, že právě rozjíždíme stránky nové a šikovnější, které nám vydrží třeba další tři roky. Najdete je tradičně na adrese <a href="http://drakkar.sk">drakkar.sk</a>.</li>
</ul>
* * *

Přejeme vám příjemné čtení.   Za přípravný tým Drakkaru,

<em>Jiří „Markus“ Petrů</em>
