---
layout: article
title: "Recenze: Na křídlech draků"
authors: Petr „ilgir“ Chval
tags: recenze, deskové hry
summary: V létě jsem se dostal k deskovce Na křídlech draků (Wyrmspan), která zaujala mou pozornost (a jistě jsem nebyl sám) především díky nápadné podobnosti se starší a velmi populární hrou Na křídlech (Wingspan). Co to má být. Je to druhý díl? Je to remake? Nebo úplně jiná hra? 
---

Pokud vás tyto otázky také napadly, tak jste si určitě už odpovědi zjistili, takže budu stručný: **Na Křídlech draků** je hra, která využívá podobné principy i komponenty jako **Na křídlech**, ale herní mechaniky jsou natolik odlišné, že se jedná o jinou hru. Zatímco **Na Křídlech** díky své přehlednosti a jednoduchým pravidlům balancuje na hraně mezi hráčskou a rodinnou hrou, tak **Na křídlech draků** už je plnohodnotnou strategií, která neurazí ani zkušené hráče. Ale dost srovnávání, protože o tom tahle recenze být nemá.

{:.sidebar}
**Na křídlech draků**  
Rok vydání: 2024  
Autoři: Connie Vogelmann, David J. Studley  
Stručná charakteristika: 1–5 hráčů, 60 - 120 minut, eurohra, fantasy, management zdrojů, volba akcí

Deskovka vás pasuje do role drakologů, kteří prozkoumávají jeskyně a objevují rozličné druhy těchto bájných monster. Jak už to u euroher bývá, vztah mezi tématem a mechanikami je tu spíš volnější. Neptejte se tedy, jak je možné do jedné jeskyně nacpat vedle sebe čtyři draky jako slepice na hřad, nebo proč na opakovaný průzkum jeskyně potřebujete stále více dračích vajec. Prostě to tak je a vám nezbývá, než z herních pravidel vytěžit v rámci zhruba devadesáti minut co nejvíce vítězných bodů, a tak porazit své soupeře. Ano, vítězné body. Žádný boj, žádné požírání konkurenčních draků, a už vůbec ne žádné figurky ani měření dosahu dračího dechu na bitevním plánu. Tohle je čistokrevná eurohra s pečlivě vybalancovanými pravidly, kde jediná hráčská interakce spočívá v soupeření o cíle ve smyslu “kdo má nejvíc potvor v prostřední jeskyni”.

Připravte se tedy na to, že se vám mozek bude vařit při rozhodování typu, _mám poslední dračí šupinu v tomto kole investovat do vyhloubení další komory v jeskyni, což mě posune na vyšší políčko v drakologii a tím získám možnost obsadit dosud volný bonus 3 vítězných bodů, nebo vyložit draka, což mi přinese tříbodový bonus za splnění úkolu?_ Bodový zisk je stejný, takže je potřeba určit, jestli je výhodnější příští kolo začínat s volnou komorou a náskokem v drakologii, nebo s drakem navíc na své desce.

Grafickým pojetím draků deskovka cílí spíše na dámské publikum (odpusťte mi ten stereotyp), protože obrázky jsou hezké až roztomilé, a nechybí ani dračí mláďata. Ta jsou mimochodem spojena s mechanikou, kterou musím ocenit pro její neotřelost a zřejmé spojení s tématem. Mláďata se krmí mlékem – ano, lahvové mléko je jedním z herních zdrojů – a po třech krmeních “vyrostou”, čímž se spustí nějaký silný efekt / odměna pro jejich majitele.

Všechny karty draků jsou unikátní a hra jich obsahuje opravdu hodně, takže pro všechny dračí fanoušky je povinností ji aspoň vyzkoušet. Po opakovaném hraní jsem ovšem zjistil, že bych více ocenil, kdyby se na ilustracích bývalo podílelo více autorů, aby byl výsledek rozmanitější. I tak je ovšem přehlídka draků pastvou pro oči a celé to skvěle doplňuje dračí almanach, samostatný sešit s doplňujícími informacemi o jednotlivých monstrech. Na závěr ještě musím ocenit český překladatelský tým, za to, že se nespoléhal na vlastní invenci, ale nebál se sáhnout do krásné literatury, takže jména draků v čestině jsou velmi stylová a povedená.

> Plusy: Kvalitní provedení, vyvážený systém, hra je napínavá až do konce

> Minusy: Slabší propojení mechanik s tématem, málo interakce

Celkem: 80 %
