---
layout: article
title: 'Vesmírný vrak: HGS Rezervace'
authors: Sosáček
tags: 'doplňky a inspirace'
---

### 1. záznam

Loď je obrovská. Válec dlouhý jedenáct kilometrů a široký čtyři, i když vnější plášť tvoří téměř půl kilometru ledu. Mezi krátery je vidět výsostné znaky starých národů a států, vyprávějící o tom, že loď se vydala na cestu staletí před Higgsovým pohonem, který cestování vesmírem učinil běžným.

Transpondér vysílá dávno nepoužívaným protokolem. Naše umělá inteligence tvrdí, že komunikace rychlostí světla je barbarská, ale zprávu přeloží. Je krátká. „Tady je HGS Rezervace, tři tisíce sedm set čtyřicet dva lidí na palubě. Měli jsme poruchu. Prosíme o pomoc.“ Pořád se opakuje.

### 2. záznam

V archivu jsme našli poslání lodi – nebyla to klasická generační loď, typická pro rané zkoumání vesmíru, jednalo se o ekologickou rezervaci. Jejím cílem bylo zachránit a dovézt do bezpečí vzorky rostlin a živočichů pro případ ekologické katastrofy.

Hloubkové skeny všechno potvrdily. Většina systémů Rezervace je funkční. V lodi je atmosférický tlak a má správnou teplotu. Tucet kilometrových komor obsahuje tucet pozemských podnebí – poušť, džungli, lesy mírného pásma, tundru a další, které jsme ze skenů nedokázali identifikovat. Loď plná života.

Otázkou zůstává, co se stalo s posádkou. Na skenerech po ní není ani stopy. Jádro lodi tvoří jakýsi podivný materiál, který blokuje naše skenery. Možná jsou uvnitř.

### 3. záznam

Tři hodiny trvalo, než jsme se dostali přes vnější obal lodi a skrz kilometry chodeb, trubek, žebříků a schodišť. Pak nás přivítala džungle. Pravá pozemská džungle. Stromy, hmyz, květiny, drobní živočichové ... naši biologové jsou štěstím bez sebe, a ani já se nemůžu ubránit úsměvu. Po obloze putuje simulované slunce, a je těžké uvěřit, že venku je temná prázdnota.

Nassar řekl, že jeho tým našel během hodiny dost vzorků na to, aby se biodiverzita teraformovaných planet zdvojnásobila. Pokud je to tak, udělali jsme velký objev.

### 4. záznam

Vydali jsme se hledat posádku hloub v Rezervaci. Je to bludiště. Na každý metr, který nás přiblíží našemu cíli, jako bychom museli ujít několik metrů jiným směrem. Člověk má pocit, že chodí v kruzích, potkává místa, kde už byl, jiná a přitom stejná, jako by se loď měnila. Miriam tvrdila, že viděla, jak se chodby přesouvají, ale nikdo jiný si ničeho nevšiml. Všichni jsou nervózní.

### 5. záznam

Došli jsme k jádru lodi. Osvětlení nefunguje už několik hodin. Poslední dveře vedly do zdi. Přesněji, vedly do jednolité tvrdé, bílé, pórovité hmoty. Rozhodli jsme se prořezat dál. Někdo zavtipkoval, že mu to připadá, jako bychom řezali do kosti.

Jsem jediná, kdo má vědeckou výbavu, takže se ostatní nedozví, že skener tvrdí totéž. Doufám, že se oba mýlí.

### 6. záznam

Bůh nás ochraňuj. Probudili jsme to.
