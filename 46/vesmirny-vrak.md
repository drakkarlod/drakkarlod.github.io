---
layout: article
title: Vesmírný Vrak
authors: různí autoři
tags: doplňky a inspirace
summary: Mrtvým vakuem se bezcílně pohybuje temná masa vesmírného Vraku, složeného z různých opuštěných a ztroskotaných lodí, které jsou havarované nebo zaklíněna jedna do druhé. Vrak neodpovídá na volání a jedinou odpovědí v rádiu je ticho hluboké jako smrt…
---

Nikdo neví, proč Vraky vznikají, a nikdo nedokáže vysvětlit, jaká podivná náhoda či záměr k sobě vede havarované a zničené lodě, které pak společně vytvoří mohutný Vrak, který se pohybuje vesmírem. Některé lodě do něj havarovaly, některé tam byly přitaženy, jiné tam zakotvily, aby Vrak prozkoumaly … a už nikdy neodrazily, přičemž osud jejich posádek je neznámý. Tvrdí se, že na Vracích žijí podivné bytosti z mimozemských lodí, krvežízniví kanibalové nebo tvorové zmutovaní zářením poškozených nukleárních motorů. Vraky se objevují a zase mizí, jejich pohyby vesmírem jsou naprosto nepředvídatelné. Byly zaznamenány případy, kdy Vrak stáhla gravitace některé planety, na které havarovaly, jiné byly spatřeny v krátkém časovém úseku ve vzdálených sektorech Galaxie, světelné roky daleko od sebe. Někteří věří, že za to mohou částečně funkční motory mimozemských lodí zapletených do Vraku, jiní tvrdí, že cosi ve Vraku je stahuje na dosud neprozkoumané červí díry a spojnice vesmíru.

Vraky jsou obávané a málokdo se zastaví, aby je prozkoumal. Příliš mnoho lodí, které tak učinily a staly se součástí Vraků, slouží jako varování pro všechny ostatní. Pobřežní stráž se většinou spokojí pouze s pozorováním a umístěním varovných bójí. Nikdo z nich není placen natolik, aby riskoval život… nebo i duši na těch strašidelných kusech železa.

V tomto článku jsme dali dohromady příspěvky od různých autorů, abychom zaručili, že různé kusy Vraku a různé lodě, které jsou jeho součástí, budou skutečně odlišné a zajímavé. Můžete Vrak použít pro své sci-fi nebo space operové hry jako tajemný prvek, který se tam objeví, případně jako zdroj zápletek. Postavy mohou na Vraku havarovat a budou muset jeho kusy prozkoumat, aby nahradili poškozené díly svého motoru a mohli se odpoutat. Mohou tam přistát o své vůli, aby zachránili někoho z jiné lodi, případně, aby odtud odnesli zásoby, náhradní díly (mohou zůstat trčet ve vesmíru daleko od jakékoli obydlené planety a s docházejícím kyslíkem je i Vrak lepší možností než udušení), mimozemské artefakty, vzorky nebo konkrétní krabice (za jejichž odvoz jim někdo zaplatí). Mohou také do Vraku vézt nukleární bomby, aby ho zničili a ten neohrozil provoz v rámci rušných Vnitřních planet.

Možná, že ne všechny kousky Vraku budou zapadat do vaší představy vesmíru – některé budou obsahovat technologie, které ve svém vesmíru nemáte, některé budou odkazovat na reálie jiných světů… ale tak je to v pořádku. Můžete si kousky, které se vám nelíbí, pro svou potřebu upravit, jen se jimi inspirovat nebo je úplně vypustit.

### Vrak TH105-42

- _Počet prvků:_ -neznámé-
- _Obyvatelé/Posádka:_ -neznámé-
- _Gravitace:_ Vrak samovolně a nekontrolovaně rotuje a v okrajových částech tak vytváří gravitaci.
- _Nebezpečnost:_ 7G – postupujte dle protokolu A274-B

Kousky vraku najdete jako samostatné články v [obsahu Drakkaru #46](.).
