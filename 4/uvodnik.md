---
layout: article
title: Úvodník
summary: 'Úvodní slovo'
authors: redakce
tags: úvodník
---

Mnoho se změnilo od vydání posledního čísla. Nikoliv však v redakci Drakkaru, ale v našich osobních životech. Možná je to tím, že třetí číslo vycházelo 1\. srpna a toto, čtvrté číslo, vychází 8\. října. Září, podobně jako červen, je pro mnohé zlomovým měsícem. Školou povinným totiž v září začíná jejich docházka. Pracující mohou s radostí sledovat, jak ubozí školácí zase začínají vstávat a trávit své dny místo u her ve školních lavicích.

![](/files/drakkar4.jpg)Co by to bylo za začátek úvodníku, kdyby byl takhle pesimistický? To se snad ani nedělá. Drakkar je tu a opět vám přináší několik desítek stránek zajímavých a velmi čtivých článků. Na rozbouřeném moři se naše plavidlo stále drží. A nemyslete si, posádka se stále rozšiřuje. Pamatujete si kolik lidí Drakkar zakládalo? Všude jste mohli narazit na to, že hledáme spoluautory, ilustrátory a lidi ochotné s námi spolupracovat. Neminulo se to účinkem, okruh spolupracovníků Drakkaru se znásobil. Stejně tak se stále zvyšuje číslo lidí, kteří si časopis Drakkar stáhnou a přečtou. Jen jedno mě mrzí: že se nerozšiřují řady vašich odpovědí, ať už kladných či záporných. Což je smůla, protože mnou připravovaná listárna má vždy enormně malý rozsah.

Ale nebojte, ani redakce Drakkaru neusnula na vavřínech, stále pro vás chystáme něco nového a zajímavého. Próza a případně i poezie se na stránkách Drakkaru usídlila snad trvale, stejně jako recenze různých RPG systémů a další pravidelné rubriky. Máme ale i nové sekce a v některých z nich dojde ke změnám. První se bude týkat Historie a reality; pomalu, ale jistě nám končí články o architektuře. Dnes se ještě dočkáte renesance a v příštím číslo možná posledního článku, ale spíše toto skoro vyčerpané téma nahradíme novým. Už teď vám mohu slíbit, že velmi přínosným; však se nechte překvapit.

Vzpomínáte si na první číslo? Bylo v něm dobrodružství – kritizované, nepovedené a i samotnou redakcí proklínané. Naši prvotní chybu se teď pokoušíme napravit, a to tak, že já sám jsem se rozhodl pro vás sepsat jedno malé dobrodružství. Otestoval jsem ho na větším počtu skupinek. Tuší už alespoň někteří, kam svými slovy mířím? Ano, jedná se o ukázkové dobrodružství z 13\. ročníku GameConu 2007, který se odehrával letos poprvé v Pardubicích.

Do budoucích čísel máme v plánu zařadit další a další rubriky. Znáte nějaký zajímavý internetový projekt? Dejte nám o něm vědět a já vám mohu slíbit, že článek o něm se objeví v některém z příštích čísel. Máte chuť sami něco vytvořit? Napište nám a zjistíte, že není tak těžké pro Drakkar pracovat a pomáhat nám s ním. I vy si budete moci ustlat na vavřínech, které vydání každého dalšího čísla znamenají.

Poslední věc, o které se zmíním, je Granův článek o RPG online. Tento článek byl důvodem menšího sporu, který byl ovšem zdárně vyřešen, a Gran svůj článek opravil. Věřte mi, že redakce Drakkaru si za svými autory stojí a je připravena je chránit, pokud se usnese, že autor je v právu a jeho článek neporušuje žádné zákony.

A teď vás již nebudu zdržovat, přeji vám příjemné čtení starých rubrik s novým obsahem, ať už čtete Drakkar kdekoliv a při jakékoliv činnosti.
