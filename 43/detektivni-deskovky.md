---
layout: article
title: Detektivní deskovky
authors: Petr „ilgir“ Chval
tags: deskové hry
summary: V detektivním vydání Drakkaru není samozřejmě možné vynechat deskovky. Detektivka jako téma deskové hry se totiž objevuje poměrně často. V následujícím článku se pokusím identifikovat styčné body, které existují mezi detektivní literaturou a detektivní deskovkou, a tak odhalit, co vlastně dělá z deskovky detektivní hru.
---

## Narvat žánr do pravidel

Oproti vyprávěcím a rolovým hrám mají deskovky jeden zásadní rys, který je pro ně zcela určující: úplná svázanost pravidly. Pro deskovku platí, že hráči hrají (taktizují, plánují) pouze v rámci předem vymezených možností (pravidel, akcí). Co není povoleno, je zakázáno. Není zde místo pro subjektivní hodnocení, neboť úspěch a neúspěch hráčů je vyhodnocen dle kritérií daných autorem hry.*

{:.sidebar}
*Pokud se setkáte s deskovkou, která se tomuto pojetí částečně vymyká, pak vězte, že se jedná o hybrida s jiným typem hry. Například [Bylo nebylo](http://www.zatrolene-hry.cz/spolecenska-hra/bylo-nebylo-918/) si bere prvky vyprávěcí hry, slavná [Diplomacie](http://boardgamegeek.com/boardgame/483/diplomacy) je zase hrou částečně sociální a [Women‘s Lib?](http://boardgamegeek.com/boardgame/65700/womens-lib) či známé _městečko Palermo_ se podobá komornímu LARPu. Hybridní hry jsou samy o sobě zajímavou kapitolou. Bohužel v tomto článku není prostor, abychom se jim mohli podrobně zabývat.

Rovnou se tedy smiřte s tím, že zážitek ze hraní detektivní deskovky se bude značně lišit od zážitku z četby Agathy Christie či E. A. Poea nebo od hraní detektivního RPG. Co tedy dělá detektivní deskovku tím, čím je? Podle mého názoru jsou to abstrakce určitých literárních prvků a jejich převedení do hry. Pokusil jsem se je identifikovat a popsat, čímž mi vznikl tento seznam: logika, paměť, záhada, psychologie a akce.

## Logika

Když Hercule Poirot zaměstnává své buňky šedé kůry mozkové, neprovádí nic jiného než logické dedukce. Pan Smith nemohl paní Jonesovou zavraždit, protože odešel z domu hned po večeři a v tu dobu bylo z horního pokoje slyšet, jak paní Jonesová hraje na klavír. Ledaže by v tu dobu na klavír hrál někdo jiný...

V deskových hrách je tento princip obvykle reprezentován tím, že hráči postupně odkrývají skutečnost na základě indicií, především vylučovací metodou. Prakticky je často využíváno distribuce indicií mezi hráče, takže každý z účastníků zná „kousek pravdy“. Tím odpadá nutnost vyčlenit jednoho z hráčů do nevděčné role „pana vševědoucího“, který by ostatním potvrzoval či vyvracel jejich dohady. Deskovka musí přinášet přímočařejší a snazší možnost rozuzlení, než na jaké jsme zvyklí z detektivek. V případě, že by odhalení bylo příliš komplikované, docházelo by k frustraci hráčů, jak se tomu děje například u [Mystické edice Černých historek](http://www.zatrolene-hry.cz/spolecenska-hra/cerne-historky-mysticke-pribehy-1586/).

## Paměť

Každý čtenář detektivek ví, jak důležitou roli v příbězích hraje paměť. Výpovědi svědků, kteří si pojednou na něco vzpomněli, mohou zvrátit průběh celého vyšetřování. I čtenář samotný, pokud si chce četbu užít naplno, snaží se zapamatovat si zdánlivě nepodstatné podrobnosti, které mu autor nabídne v průběhu četby a jež se v konečném rozuzlení ukážou jako zásadní.

Na pozornosti a paměti je založena podstatná část detektivních deskovek. Pro hráče, kteří jsou frustrováni nutností pamatovat si řadu informací, ovšem existují i hry, v nichž se již odhalené indicie zaznamenávají veřejně.

## Záhada

Co znamená pět pomerančových jader v anonymním dopise? Proč si vrah vybírá své oběti v abecedním pořadí? Tajemství a záhada jsou důležitou součástí detektivky. Významnou měrou se podílí na čtenářském zážitku, neboť přináší vzrušení a způsobují mrazení v zádech.

Přenést atmosféru tajemství a záhady do hry není lehké. Neexistuje herní mechanismus, který by to dokázal zaručit. Poměrně osvědčenou metodou je rozdání rolí zločinců (zrádců, netvorů...) mezi hráče ([The Werewolves of Miller‘s Hollow](http://boardgamegeek.com/boardgame/25821/the-werewolves-of-millers-hollow)). Atmosféru podezření a strachu si pak už vybudují oni sami. Nezanedbatelný je také vliv grafiky hry a třeba i použití tzv. color textů na kartičkách ([Arkham Horror](http://www.zatrolene-hry.cz/spolecenska-hra/arkham-horror-1/)). To vše ale předpokládá chuť hráčů podílet se na vybudování atmosféry a jejich kázeň.

## Psychologie

Každý detektiv by měl být zároveň dobrým psychologem. Nejen aby dokázal odhadnout, zda někdo účelově mění výpověď, ale také aby se dokázal vžít do kůže zločince a odhalit tak jeho myšlení a plány.

Na principu blafování je založeno ohromné množství deskovek a zdaleka se nejedná jen o detektivky. Vzpomeňme například notoricky známý Bang! či oblíbenou hru [Battlestar Galactica](http://www.zatrolene-hry.cz/spolecenska-hra/battlestar-galactica-the-board-game-334/). Pokud má být princip blafování skutečně plnohodnotným motorem hry, pak je třeba pečlivě vyladěných pravidel. Není totiž vhodné, aby jeden podařený blaf okamžitě vedl k rozhodující akci (například zastřelení postavy v Bangu) nebo aby blafování mělo naopak jen malý význam mezi dalšími mechanismy.

## Akce

Detektivní příběhy velmi často obsahují scény zatýkání zločinců a ty se mnohdy neobejdou bez dramatických akčních scén, jako jsou honičky, přestřelky a braní rukojmích.

Existuje celá řada deskových her, které se soustředí prakticky jen na tuto složku příběhu, a sice nahánění zločince po mapě území. Jedná se například o [Scotland Yard](http://www.zatrolene-hry.cz/spolecenska-hra/scotland-yard-696/) a jeho klony, o nichž byla řeč ve [36. čísle Drakkaru](http://drakkar.rpgplanet.cz/vydani/unor-2013-36). Tyto hry jsou rovněž založeny na logickém principu, kdy hráči dle indicií zpřesňují odhad polohy zločince.

![Zdroj: <a href="http://www.morguefile.com/archive/display/735508">morguefile.com</a>](file5721298196911-opt.jpg)

Na závěr tohoto krátkého pojednání představím typického zástupce detektivních deskovek, hru [Lady Alice](http://boardgamegeek.com/boardgame/126912/lady-alice).

## Lady Alice (logika, paměť, psychologie)

Mnozí z vás jistě pamatují prastarou hru [Logik](http://www.zatrolene-hry.cz/spolecenska-hra/logik-2818/), která u nás byla k dostání již za socialismu. V této logické hře šlo o to, uhodnout soupeřem nastavenou barevnou kombinaci na základě pokusů a následných odpovědí ve smyslu výrazů pravda/nepravda. Na tomto jednoduchém principu kombinací a paměti jsou založeny detektivní hry, jako například Lady Alice.

V této deskovce hráči reprezentují učedníky Sherlocka Holmese, kteří se snaží vyřešit krádež, totiž rozkrýt, co bylo ukradeno, v kolik hodin, na jakém místě a kdo je pachatelem. Hra ke každé kategorii nabízí přesně osm možností. Každý hráč je na začátku hry obeznámen s jedním faktem, který však nesmí ostatním sdělit. V průběhu hry hráči vznáší své tipy (později už dedukce) a pomocí speciálních hlasovacích kartiček pravda/nepravda se postupně rozkrývá pravda.

Lady Alice obohacuje tento poněkud suchý logický princip o prvek blafování. Hráči totiž v průběhu hry přiřazují kladné a nulové bodové hodnoty konkrétním možnostem, přičemž cílem je nejen získat body, ale také zmást soupeře.

Lady Alice je příkladem detektivní hry, v níž je příběh redukován na postupné rozkrývání předem určené konstelace v rámci velmi omezených možností. Díky tomu je hra poměrně rychlá, ovšem příběhově plochá. Hlavní porci zábavy zde přináší sociální prvek blafování.

## Shrnutí

V tomto článku jsem se snažil identifikovat styčná témata mezi detektivní literaturou a detektivní deskovkou a také způsob, jakým se v deskovce projevují. Shrnul jsem je do pěti bodů: logika, paměť, záhada, psychologie a akce. Pokud byste rádi k tématu vyjádřili svůj názor, dodali vlastní pozorování či polemiku, těším se v [diskuzi na stránkách RPG Fóra](http://rpgforum.cz/forum/viewforum.php?f=204).
